<html><head><title>
Deuteronomy (17/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-16.html>&larr;</a>&nbsp;&nbsp;<font class=titleType><b>Deuteronomy (17/34)</b></font>&nbsp;&nbsp;<a href=Simple-Deuteronomy-18.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Me̱mayeja chiru li Ka̱cuaˈ le̱ Dios li bo̱yx malaj ut li carner li cuanqueb xpaltil. Xicˈ naril li Ka̱cuaˈ li mayej li cuan xpaltil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱re cua̱nk junak cui̱nk malaj ixk saˈ eb li tenamit li tixqˈue e̱re li Ka̱cuaˈ li tixkˈet li contrato ut ta̱ma̱cobk chiru li Ka̱cuaˈ</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>riqˈuin xlokˈoninquil li jalanil dios, malaj li sakˈe, li po ut li chahim chi ac xye e̱re li Ka̱cuaˈ nak incˈaˈ te̱ba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui la̱ex te̱rabi resil li cˈaˈru yo̱queb chixba̱nunquil, tento nak te̱tzˈil rix chi us re rilbal ma ya̱l nak yo̱queb chixba̱nunquil li ma̱usilal aˈan saˈ li tenamit Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui ya̱l, te̱cˈam li cui̱nk malaj ut li ixk aˈan chirix li tenamit ut te̱cuti chi pec toj retal ta̱ca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan tento nak cua̱nk cuib malaj oxib ta̱yehok re nak cuan xma̱c. Incˈaˈ naru ta̱camsi̱k cui jun ajcuiˈ li ta̱yehok nak cuan xma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani teˈyehok re nak cuan xma̱c, aˈaneb li xbe̱n li teˈcutuk re chi pec. Chirix aˈan, eb li jun chˈol chic teˈxcut chi pec. Chi joˈcaˈin te̱risi saˈ e̱ya̱nk li naˈleb li incˈaˈ us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui cuan li nimla chˈaˈajquil li incˈaˈ naru te̱rak a̱tin saˈ xbe̱n, usta camsi̱nc, usta pletic malaj ut cuechˈi̱nc, te̱cˈameb li cristian saˈ li naˈajej li quixsicˈ ru li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Texxic riqˈuineb laj tij xcomoneb li ralal xcˈajol laj Leví ut texxic riqˈuin laj rakol a̱tin. Eb aˈan teˈxtzˈil rix le̱ chˈaˈajquilal ut teˈxye e̱re cˈaˈru te̱ba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan tento nak te̱ba̱nu li cˈaˈru nequeˈxye eb aˈan saˈ li naˈajej li tixsicˈ ru li Dios. Cheqˈue retal nak te̱ba̱nu chixjunil li cˈaˈru teˈxye e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Checˈu̱luban saˈ e̱chˈo̱l li chakˈrab li teˈxcˈut che̱ru ut le̱ tijbal xbaneb. Te̱ba̱nu chi tzˈakal re ru li cˈaˈru teˈxye e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui cuan junak naxkˈetkˈeti rib chiruheb laj tij ut laj rakol a̱tin ut incˈaˈ tixba̱nu li teˈxye eb aˈan li yo̱queb chi cˈanjelac chiru li Ka̱cuaˈ le̱ Dios, tento nak ta̱teneba̱k ca̱mc saˈ xbe̱n aˈan. Tento nak te̱risi li ma̱usilal saˈ e̱ya̱nk la̱ex aj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li tenamit teˈrabi resil li ta̱cˈulma̱nk ut teˈxucuak. Ut ma ani chic tixkˈetkˈeti rib chiruheb laj tij ut laj rakol a̱tin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak tex-oc saˈ li naˈajej li tixqˈue e̱re li Ka̱cuaˈ, nak ac xere̱chani ut cua̱nkex chic aran, ma̱re te̱ye, “Takaj junak karey re ta̱takla̱nk saˈ kabe̱n joˈ eb li tenamit li cuanqueb chi xjun sutam li kanaˈaj”, chaˈkex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Naru te̱xakab le̱ rey, abanan li rey li te̱xakab, tento nak li Ka̱cuaˈ le̱ Dios ta̱sicˈok ru saˈ e̱ya̱nk. Incˈaˈ naru te̱xakab junak chi takla̱nc saˈ e̱be̱n cui ma̱cuaˈ e̱rech tenamitil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey li te̱xakab incˈaˈ naru nak cua̱nk nabalak xcacua̱y. Chi moco ta̱ru̱k tixtaklaheb li tenamit chixsicˈbal xtzˈakob lix cacua̱y saˈ li tenamit Egipto xban nak li Ka̱cuaˈ quixye nak incˈaˈ chic naru texsukˈi̱k saˈ li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chi moco naru ta̱cua̱nk nabalak rixakil xban nak naru naxjal lix naˈleb xbaneb. Chi moco naru nacuan nabalak x-oro ut nabalak xplata.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ta̱oc saˈ xcuanquil li rey tixtakla xtzˈi̱banquil saˈ junak hu retalil li chakˈrab li cuan riqˈuineb laj levita aj tij re nak junelic cua̱nk riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li chakˈrab aˈan cua̱nk riqˈuin ut rajlal cutan ta̱ril xsaˈ joˈ najtil yoˈyo re nak tixtzol rib chixxucuanquil ru li Ka̱cuaˈ lix Dios ut re ajcuiˈ nak tixba̱nu lix taklanquil joˈ ajcuiˈ li cˈaˈru tzˈi̱banbil saˈ li chakˈrab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ tixnimobresi rib chiruheb li rech tenamitil. Ut incˈaˈ tixcanab xba̱nunquil li cˈaˈru naxye li chakˈrab. Tixqˈue ban xchˈo̱l chixba̱nunquil chi tzˈakal re ru saˈ e̱ya̱nk la̱ex aj Israel re nak najt ta̱cua̱nk saˈ lix cuanquil joˈ eb ajcuiˈ li ralal xcˈajol.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-16.html>&larr;</a>&nbsp;&nbsp;<font class=titleType><b>Deuteronomy (17/34)</b></font>&nbsp;&nbsp;<a href=Simple-Deuteronomy-18.html>&rarr;</a>
</td></tr></table>


</body></html>
