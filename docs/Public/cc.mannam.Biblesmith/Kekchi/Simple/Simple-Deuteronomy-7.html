<html><head><title>
Deuteronomy (7/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-6.html>&larr;</a>&nbsp;&nbsp;<font class=titleType><b>Deuteronomy (7/34)</b></font>&nbsp;&nbsp;<a href=Simple-Deuteronomy-8.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ le̱ Dios ta̱ocsi̱nk e̱re saˈ li naˈajej li te̱re̱chani la̱ex. Ta̱risiheb che̱ru li cuukub chi xni̱nkal ru tenamit. Aˈaneb laj heteo, eb laj gereseo, eb laj amorreo, eb laj cananeo, eb laj ferezeo, eb laj heveo, ut eb laj jebuseo. Eb li tenamit aˈin cauheb rib ut kˈaxal ni̱nkeb xcuanquil che̱ru la̱ex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ le̱ Dios tixkˈaxtesiheb saˈ e̱rukˈ re nak texpletik riqˈuineb ut texnumta̱k saˈ xbe̱neb. Incˈaˈ te̱ba̱nu li contrato riqˈuineb, chi moco te̱ril xtokˈoba̱l ruheb. Te̱sach ban ruheb chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ texsumla̱k riqˈuineb ut incˈaˈ te̱sumubeb le̱ rabin riqˈuineb li ralal eb aˈan, chi moco te̱sumubeb le̱ ralal riqˈuin lix rabin eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui texsumla̱k riqˈuineb, teˈrisi ribeb le̱ ralal e̱cˈajol riqˈuin li Ka̱cuaˈ ut teˈoc chixlokˈoninquil li jalanil dios. Riqˈuin aˈan ta̱cha̱lk xjoskˈil li Ka̱cuaˈ saˈ e̱be̱n ut saˈ junpa̱t ta̱sachekˈ e̱ru chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cˈaˈru tento te̱ba̱nu, aˈan aˈin: te̱sach chi junaj cua lix artaleb. Te̱sach chixjunil li joˈ qˈuial cuan saˈ li naˈajej li nequeˈxlokˈoni cuiˈ li jalanil dios. Te̱sach lix jalam u̱cheb lix Asera xcˈabaˈ ut te̱cˈat chixjunileb lix yi̱banbil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱ba̱nu chi joˈcan xban nak la̱ex jun xsantil tenamit li Ka̱cuaˈ le̱ Dios. Li Ka̱cuaˈ le̱ Dios quisicˈoc e̱ru saˈ xya̱nkeb chixjunileb li cuanqueb saˈ ruchichˈochˈ re nak la̱exak lix tenamit. Ut kˈaxal lokˈex chiru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Moco xban ta nak kˈaxal nabalex joˈ eb li tenamit jun chˈol chic nak quixsicˈ e̱ru li Dios ut quexra, xban nak la̱ex moco qˈuihex ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixsicˈ ban e̱ru xban nak nequexra ut xban nak quiraj xba̱nunquil li quixyechiˈi reheb le̱ xeˈto̱nil yucuaˈ nak texrisi Egipto. Joˈcan nak quexrisi riqˈuin xcuanquil saˈ li naˈajej li quexcuan cuiˈ chokˈ rahobtesinbil mo̱s rubel xcuanquil laj Faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak chenauhak nak li Ka̱cuaˈ le̱ Dios, aˈan li tzˈakal Dios. Aˈan cha̱bil ut ti̱c xchˈo̱l chixba̱nunquil li cˈaˈru naxyechiˈi ut naruxta̱na ruheb li nequeˈrahoc re li Dios ut nequeˈxba̱nu li cˈaˈru naxye toj saˈ xnabalil xtasalil li ralal xcˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan li Ka̱cuaˈ moco tixcanab ta chi incˈaˈ tixqˈue chixtojbal xma̱c li ani xicˈ na-iloc re. Tixqˈue ban chixtojbal xma̱c. Ut tixsach ruheb li nequeˈtzˈekta̱nan re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak cheqˈuehak retal ut te̱ba̱nu chixjunil li naxye li chakˈrab ut te̱ba̱nu le̱ taklanquil li quixqˈue li Dios. Te̱ba̱nu chixjunil li tinye e̱re anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui la̱ex te̱qˈue retal li chakˈrab aˈin ut cui te̱qˈue e̱chˈo̱l chixba̱nunquil, li Ka̱cuaˈ le̱ Dios tixba̱nu joˈ quixye saˈ li contrato ut ta̱ruxta̱na e̱ru joˈ quixyechiˈi reheb le̱ xeˈto̱nil yucuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ texra ut texrosobtesi ut tixqˈue chi qˈuia̱nc le̱ ralal e̱cˈajol ut ta̱rosobtesiheb. Ut tixqˈue ajcuiˈ chi nabalocˈ li ru le̱ racui̱mk. Tixqˈue nabal le̱ trigo, le̱ vino ut le̱ aceite. Tixqˈue nabal li ral le̱ cuacax ut le̱ carner saˈ li naˈajej li quixyechiˈi riqˈuin juramento reheb le̱ xeˈto̱nil yucuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal cuiˈchic nabal le̱ rosobtesinquil tixqˈue li Ka̱cuaˈ chiruheb chixjunileb li tenamit. Ma̱ jun e̱re incˈaˈ ta teˈcua̱nk ralal xcˈajol, joˈ cui̱nk joˈ ixk. Ut teˈcua̱nk ajcuiˈ li raleb le̱ queto̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ ta̱colok e̱re chiruheb li yajel. Incˈaˈ te̱yajeni li yibru yajel li queˈxcˈul eb laj Egipto nak cuanquex chak aran. Tixtakla ban li yajel saˈ xbe̱neb li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tento nak te̱sach ruheb chixjunileb li tenamit li tixkˈaxtesi saˈ e̱rukˈ li Ka̱cuaˈ le̱ Dios. Incˈaˈ te̱ruxta̱na ruheb chi moco te̱ril xtokˈoba̱l ruheb. Ut me̱lokˈoniheb lix yi̱banbil dios re nak incˈaˈ ta̱sachekˈ e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱re te̱ye chi ribil e̱rib, “Eb li tenamit aˈin kˈaxal cauheb rib chiku la̱o. ¿Chanru nak ta̱ru̱k takisiheb saˈ li naˈajej aˈin?”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan, mexxucuac chiruheb. Chinak ban saˈ e̱chˈo̱l cˈaˈru quixba̱nu li Ka̱cuaˈ le̱ Dios re laj Faraón ut reheb chixjunileb laj Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Riqˈuin xnakˈ e̱ru la̱ex xeril li sachba chˈo̱lej ut li milagro li quixba̱nu li Ka̱cuaˈ riqˈuin xnimal xcuanquil nak quexrisi saˈ li raylal li cuanquex cuiˈ. Ut joˈcan ajcuiˈ tixba̱nu li Ka̱cuaˈ le̱ Dios riqˈuineb li tenamit aˈin li yo̱queb chixqˈuebal e̱xiu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut tixseˈbesiheb xbaneb li chˈub li tixtakla re xtiubaleb toj retal nak teˈosokˈ chixjunileb, usta yo̱keb chixmukbal ribeb che̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mexxucuac chiruheb xban nak li Ka̱cuaˈ le̱ Dios li cuan e̱riqˈuin, aˈan li kˈaxal nim xcuanquil che̱tenkˈanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chi caˈchˈinkil li Ka̱cuaˈ le̱ Dios ta̱risiheb li tenamit aˈan che̱ru nak yo̱kex chi xic. Incˈaˈ naru te̱sacheb ru chi junaj cua re nak incˈaˈ teˈta̱mk li joskˈ aj xul saˈ le̱ naˈaj re nak incˈaˈ texchˈiˈchˈiˈi̱k xbaneb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cuulak xkˈehil nak li Ka̱cuaˈ le̱ Dios tixkˈaxtesiheb saˈ e̱rukˈ. Tixsach lix cuanquileb ut tixsacheb ru chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ tixkˈaxtesiheb lix reyeb saˈ e̱rukˈ. Te̱camsiheb ut ma̱ ani chic ta̱jultica̱nk reheb. Ma̱ ani tixcuy e̱sumenquil la̱ex. Te̱sach ban ruheb chixjunileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱cˈat chixjunileb lix yi̱banbil dios. Me̱rahi ru li plata ut li oro li cuan chiru lix dioseb ut me̱xoc chokˈ e̱re ma̱re anchal te̱tzˈek e̱rib xbaneb, xban nak li Ka̱cuaˈ xicˈ narileb lix yi̱banbil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Me̱rocsi saˈ le̱ rochoch li cˈaˈ re ru tzˈekta̱nanbil xban li Dios. Me̱qˈue e̱rib chi sachecˈ xbaneb re nak incˈaˈ texsachekˈ ajcuiˈ la̱ex. Xicˈ ban te̱ril chixjunileb. Tento nak teˈsachekˈ ru chi junaj cua xban nak ac kˈaxtesinbil re sachecˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-6.html>&larr;</a>&nbsp;&nbsp;<font class=titleType><b>Deuteronomy (7/34)</b></font>&nbsp;&nbsp;<a href=Simple-Deuteronomy-8.html>&rarr;</a>
</td></tr></table>


</body></html>
