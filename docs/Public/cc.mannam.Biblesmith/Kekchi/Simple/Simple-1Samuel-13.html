<html><head><title>
1Samuel (13/31)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Samuel-12.html>&larr;</a>&nbsp;&nbsp;<font class=titleType><b>1Samuel (13/31)</b></font>&nbsp;&nbsp;<a href=Simple-1Samuel-14.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ac cuan xchihab laj Saúl nak quixtiquib takla̱nc saˈ xbe̱neb laj Israel. Nak ac cuan cuib chihab roquic chokˈ rey aran Israel,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>quixsiqˈueb ru oxib mil li soldado saˈ xya̱nkeb laj Israel. Cuib mil queˈcana rochben laj Saúl aran Micmas, ut saˈ eb li tzu̱l Bet-el. Ut eb li jun mil chic queˈcana rochben laj Jonatán aran Gabaa saˈ lix naˈajeb li ralal xcˈajol laj Benjamín. Ut eb li jun chˈol chic queˈtakla̱c saˈ xmuheba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Jonatán quixcamsiheb jun chˈu̱tal chi xsoldado laj filisteos aran Gabaa. Ut eb laj filisteos queˈrabi resil. Tojoˈnak laj Saúl quixtakla xya̱basinquil li trompeta saˈ chixjunil li tenamit re nak chixjunileb teˈxnau cˈaˈru quicˈulman.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak chixjunileb laj Israel queˈrabi resil nak laj Saúl ac xeˈxcamsi li jun chˈu̱tal chi soldado li yo̱queb chi cˈacˈale̱nc aran Gabaa. Queˈxnau nak xicˈ nequeˈileˈ xbaneb laj filisteo. Ut chixjunileb queˈco̱eb Gilgal re teˈxchˈutub ribeb riqˈuin laj Saúl.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb laj filisteos queˈxchˈutub ribeb chi pletic riqˈuineb laj Israel. Cuanqueb laje̱b xcaˈcˈa̱l mil (30,000) chi carruaje re pletic, cuanqueb cuakib mil (6,000) li soldado li nequeˈxic chirix cacua̱y, ut cuanqueb ajcuiˈ nabaleb li soldado li nequeˈxic chi rokeb joˈ xqˈuial li samaib li cuan chire li palau. Queˈco̱eb ut queˈxyi̱b lix muheba̱leb aran Micmas li nacana saˈ xjayal li tenamit Bet-avén, li na-el cuiˈ chak li sakˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel queˈril nak cuanqueb saˈ chˈaˈajquilal ut incˈaˈ chic queˈxtau cˈaˈru teˈxba̱nu re xcolbaleb rib. Queˈxmuk ribeb saˈ eb li ochoch pec, saˈ eb li jul, saˈ eb li sako̱nac, ut saˈ xya̱nkeb li ni̱nki pec ut queˈxmuk ajcuiˈ ribeb saˈ eb li rok haˈ li ma̱cˈaˈ haˈ chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb ajcuiˈ laj Israel li queˈco̱eb jun pacˈal li nimaˈ Jordán xbaneb xxiu saˈ lix naˈajeb li ralal xcˈajol laj Gad ut laj Galaad. Abanan laj Saúl quicana aran Gilgal. Ut nequeˈsicsot xbaneb xxiu chixjunileb li cuanqueb rochben.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Saúl quiroybeni cuukub cutan, joˈ quiyeheˈ re xban laj Samuel. Abanan laj Samuel quibay ut incˈaˈ quicuulac Gilgal. Xban aˈan nak queˈoc chi xic li soldados.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak laj Saúl quixye reheb: —Cˈamomak chak li xul re takacˈat ut tomayejak ajcuiˈ re xcˈambal kib saˈ usilal riqˈuin li Dios, chan. Ut laj Saúl quixcˈat li mayej xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak quirakeˈ chixcˈatbal li mayej xul quicuulac laj Samuel. Co̱ laj Saúl chixcˈulbal ut chixqˈuebal xsahil xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak quixye laj Samuel: —¿Cˈaˈru xaba̱nu? Ut quixye laj Saúl: —La̱in xcuil nak eb li soldado yo̱queb chi xic xban nak la̱at incˈaˈ xatcˈulun chiru li jarub cutan xaye cue. Ut xinqˈue retal nak eb laj filisteos ac xeˈxchˈutub ribeb aran Micmas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xincˈoxla nak teˈxtiquib pletic cuiqˈuin arin Gilgal, ut la̱in toj ma̱jiˈ nintzˈa̱ma rusilal li Ka̱cuaˈ saˈ inbe̱n. Joˈcan nak xinmayeja li cˈatbil xul chiru li Dios, chan laj Saúl.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Samuel quixye re laj Saúl: —Xma̱cˈaˈil a̱naˈleb xakˈet cuiˈ xchakˈrab li Dios. Incˈaˈ xaba̱nu li naxye saˈ li chakˈrab li quixqˈue a̱cue li Ka̱cuaˈ la̱ Dios. Cui ta xaba̱nu li quixye a̱cue, li Ka̱cuaˈ xxakab raj la̱ cuanquil saˈ xnaˈaj chi junelic, la̱at ut eb la̱ cualal a̱cˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan anakcuan incˈaˈ chic ta̱cua̱nk a̱cuanquil chi junelic xban nak xakˈet xchakˈrab li Dios. Li Ka̱cuaˈ ac xsicˈ ru jun chic li cui̱nk li tixba̱nu joˈ naraj li Dios. Ut aˈan chic ta̱takla̱nk saˈ xbe̱neb laj Israel xban nak xakˈet li ra̱tin li Ka̱cuaˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Samuel qui-el Gilgal ut co̱ Gabaa saˈ xnaˈajeb li ralal xcˈajol laj Benjamín. Laj Saúl quirajla lix soldados li cuanqueb rochben ut cuakib ciento (600) aj chic li soldados li cuanqueb rochben.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Saúl ut laj Jonatán li ralal joˈqueb ajcuiˈ li soldado li cuanqueb rochbeneb queˈcana aran Gabaa saˈ xnaˈajeb li ralal xcˈajol laj Benjamín. Ut eb laj filisteos cuanqueb lix muheba̱leb aran Micmas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Oxib chˈu̱taleb lix soldado laj filisteos queˈco̱eb chixmakˈbal li cˈaˈru reheb laj Israel. Li xbe̱n chˈu̱tal queˈco̱eb saˈ li be li naxic Ofra saˈ li naˈajej Sual.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li xcab chˈu̱tal queˈco̱eb Bet-horón ut li rox chˈu̱tal queˈco̱eb saˈ li nuba̱l re li ru takˈa re laj Zeboim saˈ xjayal li chaki chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ jun aj tenol chˈi̱chˈ cuan saˈ xya̱nkeb laj Israel xban nak eb laj filisteos incˈaˈ queˈraj nak eb laj Israel teˈxyi̱b lix chˈi̱chˈ re pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tento nak eb laj Israel nequeˈxic riqˈuineb laj filisteos re nak eb aˈan teˈxqˈue xkˈesnal lix chˈi̱chˈeb, lix ma̱leb, lix asaroneb, joˈ eb ajcuiˈ li chˈi̱chˈ li nequeˈxbec cuiˈ lix chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxtoj cuib chi tumin plata re nak ta̱qˈuehekˈ xkˈesnal lix chˈi̱chˈeb re becoc chˈochˈ ut li asaron. Ut queˈxtoj jun chi tumin plata re ta̱qˈuehekˈ xkˈesnal li ma̱l ut li chˈi̱chˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban aˈan nak quicuulac xkˈehil li pletic ma̱ jun li soldado aj Israel cuan xchˈi̱chˈ re pletic. Caˈaj cuiˈ laj Saúl ut laj Jonatán cuanqueb xchˈi̱chˈ saˈ rukˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jun chˈu̱tal chi soldados aj filisteos yo̱queb chi cˈacˈale̱nc saˈ li be li naxic Micmas.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Samuel-12.html>&larr;</a>&nbsp;&nbsp;<font class=titleType><b>1Samuel (13/31)</b></font>&nbsp;&nbsp;<a href=Simple-1Samuel-14.html>&rarr;</a>
</td></tr></table>


</body></html>
