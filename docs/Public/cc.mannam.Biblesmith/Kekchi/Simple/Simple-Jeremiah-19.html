<html><head><title>
Jeremiah (19/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-18.html>&larr;</a>&nbsp;&nbsp;<font class=titleType><b>Jeremiah (19/52)</b></font>&nbsp;&nbsp;<a href=Simple-Jeremiah-20.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xye cue li Ka̱cuaˈ: —Tatxic ut ta̱lokˈ jun li cuc riqˈuineb laj pacˈonel. Cˈam cha̱cuix cuib oxibak laj cˈamol be saˈ xya̱nkeb li tenamit ut ta̱cˈameb ajcuiˈ cuib oxibak laj tij.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut tatxic saˈ li ru takˈa Ben-hinom. Tatxakli̱k saˈ li oqueba̱l li cuanqueb cuiˈ laj pacˈonel ut aran ta̱ye reheb li tenamit li a̱tin li tinye a̱cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱ye reheb, “La̱ex lix reyeb laj Judá ut la̱ex li cuanquex Jerusalén, cherabi li cˈaˈru naxye li Ka̱cuaˈ. Li Ka̱cuaˈ li nimajcual Dios li nequeˈxlokˈoni eb laj Israel naxye chi joˈcaˈin: Qˈuehomak retal. La̱in tinqˈue jun li raylal saˈ li naˈajej aˈin. Ut ta̱rahokˈ saˈ xxiqueb chirabinquil li cˈaˈru tinba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tinba̱nu chi joˈcan xban nak eb aˈan xineˈxtzˈekta̱na ut xeˈxsukˈisi li naˈajej aˈin chokˈ xnaˈajeb li jalanil dios. Xeˈxcˈat li incienso re xlokˈoninquileb li jalanil dios li ma̱ jun sut queˈxnau ru eb aˈan chi moco queˈxnau ru eb lix xeˈto̱nil yucuaˈ, chi moco eb lix reyeb laj Judá. Ut queˈxcamsiheb nabal li ma̱cˈaˈeb xma̱c. Chanchan nak quinujac li naˈajej riqˈuin lix quiqˈueleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxyi̱beb li naˈajej li najt xteram re teˈxlokˈoni cuiˈ li yi̱banbil dios Baal ut aran queˈxcˈateb li ralal chokˈ xmayejeb. La̱in incˈaˈ quintaklaheb chixba̱nunquil aˈan, chi moco quebinye reheb nak teˈxba̱nu. Ma̱ jokˈe quincˈoxla nak joˈcan teˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱cuulak xkˈehil nak incˈaˈ chic teˈxye ‘Tofet’ re li naˈajej aˈin, chi moco teˈxye ‘Li Ru Takˈa re Ben-hinom’. Teˈxye ban re: ‘Ru Takˈa re Camsi̱nc’.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li naˈajej aˈin la̱in tinpoˈ ru li nequeˈxcˈu̱b ru xba̱nunquil eb laj Judá ut eb laj Jerusalén. Tincanabeb chi camsi̱c xbaneb li xicˈ nequeˈiloc reheb li yo̱queb chi sicˈoc reheb. Ut la̱in tinqˈue lix tibeleb chixtiuheb li xul li nequeˈrupupic ut eb li joskˈ aj xul li cuanqueb saˈ qˈuicheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinsach ru li naˈajej aˈin. Xiu xiu rilbal tincanab. Li ani teˈnumekˈ aran teˈxsach xchˈo̱l ut teˈxhob xban nak poˈinbil ta̱cana̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li xicˈ nequeˈiloc reheb teˈxsut rix li tenamit. Xban li chˈaˈajquilal li yo̱keb chixcˈulbal ta̱cua̱nk nimla cueˈej. Xban xtzˈocajiqueb laj Israel teˈxtiu xtibeleb li ralal xcˈajol ut teˈxtiu ribeb chi ribileb rib,” chaˈakat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan ta̱jor li cuc chiruheb li cui̱nk li xacˈameb cha̱cuix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut ta̱ye reheb, “Joˈcaˈin xye cue li nimajcual Dios. Nak najoreˈ li cuc, incˈaˈ chic naru xyi̱banquil. Joˈ nak xjoreˈ li cuc aˈin, joˈcan ajcuiˈ tinba̱nu nak tinsach ru li tenamit Jerusalén ut li cristian li cuanqueb chi saˈ. Ut eb li camenak teˈmukekˈ aran Tofet xban nak ma̱ bar chic cua̱nk xnaˈajeb re xmukbaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin tinba̱nu riqˈuin li tenamit aˈin joˈqueb ajcuiˈ li cristian li cuanqueb arin. Chanchan li naˈajej Tofet ta̱cana̱k, chan li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan ajcuiˈ li rochocheb laj Jerusalén ut eb li rochoch lix reyeb laj Judá muxbil chic ruheb. Chanchaneb li naˈajej Tofet xban nak queˈxcˈat lix pomeb ut queˈxmayeja li vino chiruheb li chahim ut chiruheb ajcuiˈ li yi̱banbil dios,” chan li Dios re laj Jeremías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix chic aˈan laj Jeremías qui-el Tofet ut co̱ cuiˈchic Jerusalén, li quitakla̱c cuiˈ xban li Ka̱cuaˈ chixyebal reheb li tenamit cˈaˈru ta̱cˈulma̱nk. Laj Jeremías quixakli saˈ li neba̱l re li templo ut quixye reheb li tenamit chi joˈcaˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Joˈcaˈin xye li nimajcual Dios, lix Dioseb laj Israel, “La̱in tinqˈue chak li raylal saˈ xbe̱n li tenamit Jerusalén, joˈ ajcuiˈ saˈ xbe̱neb li tenamit li cuanqueb chi xjun sutam. Li raylal aˈin ac tenebanbil saˈ xbe̱neb inban la̱in xban nak xeˈxcacuubresi lix chˈo̱leb ut incˈaˈ queˈraj rabinquil li cua̱tin,” chan li Ka̱cuaˈ.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-18.html>&larr;</a>&nbsp;&nbsp;<font class=titleType><b>Jeremiah (19/52)</b></font>&nbsp;&nbsp;<a href=Simple-Jeremiah-20.html>&rarr;</a>
</td></tr></table>


</body></html>
