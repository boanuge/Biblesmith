<html><head><title>
Ezekiel (13/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-12.html>&larr;</a>&nbsp;&nbsp;<font class=titleType><b>Ezekiel (13/48)</b></font>&nbsp;&nbsp;<a href=Simple-Ezekiel-14.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quia̱tinac cuiˈchic cuiqˈuin ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, ta̱kˈuseb lix profeteb laj Israel li yo̱queb chi balakˈic riqˈuin li cˈaˈru nequeˈxye yal xjuneseb rib. Ta̱ye reheb nak cheˈrabihak li oc cue chixyebal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xye li nimajcual Dios: Ra ta̱cha̱lk saˈ xbe̱neb li profeta li yal xjuneseb rib nequeˈxcˈoxla li cˈaˈru nequeˈxye ut ma̱cˈaˈ quicˈutbesi̱c chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ex aj Israel, eb le̱ profeta chanchaneb li yac li nequeˈcuan saˈ li chaki chˈochˈ. Ma̱cˈaˈ nequeˈoc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Moco queˈxyi̱b ta li tzˈac li queˈjuqˈueˈ chi moco queˈxyi̱b li tzˈac sutsu cuiˈ li tenamit Israel re te̱col cuiˈ e̱rib saˈ li ple̱t. Eb aˈan incˈaˈ queˈxchˈolob xya̱lal che̱ru re nak ta̱ru̱k te̱col e̱rib saˈ li cutan nak ta̱cha̱lk li Ka̱cuaˈ chi rakoc a̱tin saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li visión li nequeˈril moco ya̱l ta. Nak nequeˈkˈehin ticˈtiˈ li nequeˈxye. Nequeˈxye nak la̱in xinyehoc re, abanan moco la̱in ta quintaklan reheb. Saˈ xchˈo̱leb aˈan nak la̱in tinba̱nu li cˈaˈru nequeˈxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma ma̱cuaˈ ta biˈ ticˈtiˈ li visión ut li kˈehicˈ li incˈaˈ cˈutbil inban la̱in? Usta nequeˈxye nak la̱in xincˈutuc chiruheb, abanan moco ya̱l ta li nequeˈxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li nimajcual Dios quixye: —Xban li ticˈtiˈic li nequeˈxba̱nu ut xban li visión li moco ya̱l ta, la̱in yo̱ injoskˈil saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinsach ruheb li nequeˈril li visión li moco ya̱l ta ut tinsach ruheb li nequeˈticˈtiˈic nak nequeˈkˈehin. Incˈaˈ chic teˈoque̱nk saˈ xya̱nkeb li nequeˈcˈu̱ban re li cˈaˈru ta̱uxma̱nk saˈ lin tenamit chi moco tzˈi̱banbilak lix cˈabaˈeb saˈ li hu li tzˈi̱banbil cuiˈ xcˈabaˈeb laj Israel. Ut incˈaˈ chic teˈsukˈi̱k saˈ lix naˈajeb laj Israel. Riqˈuin aˈin teˈxqˈue retal nak la̱in li Ka̱cuaˈ li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li profeta queˈxbalakˈiheb lin tenamit nak queˈxye nak ta̱cua̱nk tuktu̱quil usilal, abanan moco ya̱l ta. Chanchan nak queˈxyi̱b jun li tzˈac moco cau ta ut queˈxbon li rix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak ta̱ye reheb li xeˈbonoc re li tzˈac li incˈaˈ cau nak cha̱lc re li cacuil hab saˈ xbe̱n ut cha̱lc re li cacuil ikˈ. Ut tintakla li sakbach saˈ xbe̱n. Ut li tzˈac ta̱tˈanekˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ta̱tˈanekˈ li tzˈac eb li tenamit teˈxpatzˈ cˈaˈru aj e nak xebon li tzˈac chi cha̱bil, chaˈkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xye li Ka̱cuaˈ li nimajcual Dios: —Xban nak cˈajoˈ lin joskˈil saˈ xbe̱neb, la̱in tintakla li cacuil ikˈ ut li cacuil hab, joˈ ajcuiˈ li sakbach. Ut ta̱sachekˈ li tzˈac li xeˈxyi̱b.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinsach li tzˈac li xeˈxbon rix. Tin-cuisi lix xeˈ li tzˈac ut tintˈan chi junaj cua. Ut nak ta̱tˈanekˈ telajeˈcamsi̱k xban. Ut riqˈuin aˈan teˈxqˈue retal nak la̱in li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tzˈac ut eb li queˈbonoc rix teˈrecˈa lin joskˈil. Ut la̱in tinye e̱re: Xsacheˈ li tzˈac joˈ eb ajcuiˈ li queˈbonoc rix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈsachekˈ ruheb lix profeteb laj Israel li queˈyehoc ticˈtiˈ reheb laj Jerusalén nak queˈxye nak ta̱cua̱nk tuktu̱quil usilal, abanan moco ya̱l ta, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan ut anakcuan, at ralal cui̱nk, ta̱ye resil li raylal li ta̱cha̱lk saˈ xbe̱neb li ixk li nequeˈbalakˈin, li cuanqueb saˈ la̱ tenamit. Ta̱ye resil li raylal teˈxcˈul xban nak nequeˈxye li cˈaˈru nequeˈxcˈoxla xjuneseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ye reheb nak joˈcaˈin ninye la̱in li nimajcual Dios: Raylal ta̱cha̱lk saˈ e̱be̱n la̱ex ixk li nequeboj li tˈicr re kˈehicˈ ut re tu̱lac li nequeˈxqˈue saˈ xcux rukˈeb ut saˈ xjolomeb. Nequeba̱nu chi joˈcan xban nak te̱raj nak ta̱cua̱nk e̱cuanquil saˈ xbe̱neb le̱ rech tenamitil re te̱ye ani ta̱ca̱mk ut ani incˈaˈ. ¿Ma ta̱ru̱k te̱ba̱nu aˈan yal re xcolbal rix le̱ yuˈam?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xine̱mux nak xeba̱nu li incˈaˈ us ut riqˈuin aˈan xecˈul li cebada ut li caxlan cua. Xecamsiheb li moco xcˈulubeb ta ca̱mc ut xecol rix li moco xcˈulubeb ta cua̱nc chi yoˈyo. Xeba̱nu aˈan riqˈuin li ticˈtiˈ xeye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in li nimajcual Dios xicˈ nacuil li tˈicr li nequeqˈue saˈ xcux li rukˈeb re xbalakˈinquileb li tenamit. Tinsach le̱ tˈicr ut tincoleb li tenamit saˈ e̱rukˈ. Libre chic teˈcana̱k joˈ nak nequeˈachaba̱c li cocˈ xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinpej li tˈicr li nequeqˈue saˈ lix jolomeb. Tincoleb lin tenamit saˈ e̱rukˈ. Incˈaˈ chic texincanab chixbalakˈinquileb. Riqˈuin aˈan te̱qˈue retal nak la̱in li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex xeqˈue xrahil xchˈo̱leb li ti̱queb xchˈo̱l riqˈuin li ticˈtiˈ xeye. La̱in incˈaˈ nacuaj nak teˈxcˈul li raylal. La̱ex xeqˈueheb chi cacuu̱c xchˈo̱leb li incˈaˈ useb xnaˈleb. Ut incˈaˈ xeˈxcanab xba̱nunquil li ma̱usilal e̱ma̱c la̱ex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak la̱ex incˈaˈ chic te̱ril li visión li moco ya̱l ta, chi moco texkˈehikˈ chic. La̱in tincoleb lin tenamit saˈ e̱rukˈ la̱ex. Ut riqˈuin aˈan la̱ex te̱qˈue retal nak la̱in li Ka̱cuaˈ, chan li Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-12.html>&larr;</a>&nbsp;&nbsp;<font class=titleType><b>Ezekiel (13/48)</b></font>&nbsp;&nbsp;<a href=Simple-Ezekiel-14.html>&rarr;</a>
</td></tr></table>


</body></html>
