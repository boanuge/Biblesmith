<html><head><title>
1Samuel (6/31)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Samuel-5.html>&larr;</a>&nbsp;&nbsp;<font class=titleType><b>1Samuel (6/31)</b></font>&nbsp;&nbsp;<a href=Simple-1Samuel-7.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuukub po quicuan lix Lokˈlaj Ca̱x li Ka̱cuaˈ saˈ lix tenamiteb laj filisteos.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj filisteos queˈxbokeb laj tij li nequeˈcˈanjelac chiru laj Dagón ut queˈxbokeb ajcuiˈ laj kˈe ut queˈxye reheb: —¿Cˈaˈru takaba̱nu riqˈuin lix Lokˈlaj Ca̱x li Dios, li nequeˈxlokˈoni laj Israel? Yehomak ke chanru takaba̱nu nak takatakla cuiˈchic saˈ lix naˈaj, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj tij ut eb laj kˈe queˈxye reheb: —Cui te̱takla lix Lokˈlaj Ca̱x lix Dioseb laj Israel, tento te̱takla jun xma̱tan re xtojbal rix li ma̱c xeba̱nu. Cui te̱ba̱nu aˈan, texqˈuira̱k ut te̱nau cˈaˈut nak xqˈue chak li raylal aˈin saˈ e̱be̱n, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tenamit queˈxye reheb: —¿Cˈaˈru takatakla re xtojbal rix li kama̱c? chanqueb. Eb laj tij ut laj kˈe queˈxye: —Te̱takla o̱b retalil li tumor yi̱banbil riqˈuin oro ut o̱b li chˈo yi̱banbil riqˈuin oro. Jun reheb li junju̱nk le̱ rey xban nak juntakˈe̱t li raylal li xqˈue saˈ e̱be̱n la̱ex joˈ ajcuiˈ le̱ rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱yi̱b li retalil li tumor li cuan che̱rix ut li retalil li chˈo li yo̱queb chi sachoc re le̱ racui̱mk. Qˈuehomak xlokˈal lix Dioseb laj Israel. Chi joˈcan ma̱re tixcanab xqˈuebal li raylal saˈ e̱be̱n ut saˈ xbe̱neb le̱ dios ut le̱ racui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Cˈaˈut nak te̱cacuubresi le̱ chˈo̱l joˈ queˈxba̱nu laj Egipto ut laj Faraón? Eb aˈan nabal li raylal quiqˈueheˈ saˈ xbe̱neb xban li Dios, tojoˈnak queˈxcanabeb laj Israel chi e̱lc saˈ lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cauresihomak jun li carre̱t toj acˈ. Sicˈomak cuib li ba̱c cuan ral, li ma̱ jun sut qˈuebil yugo chiri̱kaheb. Te̱qˈueheb chixquelonquil li carre̱t ut incˈaˈ te̱takla li raleb chirixeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱qˈue li Lokˈlaj Ca̱x saˈ li carre̱t. Saˈ jun li caxon chixcˈatk li Lokˈlaj Ca̱x te̱qˈue li ma̱tan li te̱takla re lix Dioseb re xtojbal rix le̱ ma̱c. Te̱qˈue li ba̱c chixquelonquil li carre̱t xjuneseb. Ma̱ ani ta̱beresi̱nk reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱qˈue retal cui eb li ba̱c teˈoc chi xic saˈ li be li naxic saˈ li tenamit Bet-semes, lix naˈajeb laj Israel. Cui aran teˈxic, te̱nau nak lix Dioseb laj Israel, aˈan li quiqˈuehoc chak re li raylal aˈin saˈ kabe̱n. Cui ut incˈaˈ teˈxic aran, riqˈuin aˈan te̱qˈue retal nak moco aˈan ta li quiqˈuehoc re li raylal aˈin saˈ kabe̱n. Yal xkacˈul ban, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li cui̱nk queˈxba̱nu joˈ quiyeheˈ reheb. Queˈxcˈam cuib li ba̱c ut queˈxqˈue li yugo chirix xcuxeb re teˈxquelo li carre̱t. Ut queˈxtzˈapeb li ral saˈ xnaˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxqˈue li Lokˈlaj Ca̱x saˈ li carre̱t. Ut chixcˈatk aˈan queˈxqˈue ajcuiˈ li caxon li cuan cuiˈ li retalil li tumor ut li chˈo yi̱banbil riqˈuin oro.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li ba̱c ti̱c queˈco̱eb saˈ li tenamit Bet-semes. Yo̱queb chi ya̱bac nak yo̱queb chi xic. Incˈaˈ queˈxjal xbeheb saˈ li nim chi moco saˈ li tzˈe. Ti̱c ban queˈco̱eb. Eb li nequeˈtaklan saˈ xbe̱neb laj filisteos queˈco̱eb chirix toj saˈ li nuba̱l re li tenamit Bet-semes.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cuanqueb Bet-semes yo̱queb chi sicˈoc trigo saˈ li ru takˈa. Nak queˈril li Lokˈlaj Ca̱x yo̱ chi cha̱lc, cˈajoˈ nak quisahoˈ saˈ xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li carre̱t quicuulac saˈ lix naˈaj li racui̱mk laj Josué li cuan saˈ li tenamit Bet-semes ut eb li ba̱c queˈxakli aran cuan cuiˈ jun li nimla pec. Eb laj Israel queˈxjor li carre̱t ut queˈxyi̱b jun li xam. Queˈxcamsiheb li ba̱c ut queˈxcˈat chokˈ xmayej chiru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak toj ma̱jiˈ queˈxjor li carre̱t, eb li ralal xcˈajol laj Leví queˈxcubsi li Lokˈlaj Ca̱x joˈ ajcuiˈ li caxon li cuan cuiˈ li retalil yi̱banbil riqˈuin oro. Ut queˈxqˈueheb saˈ xbe̱n li pec. Saˈ li cutan aˈan eb laj Israel li cuanqueb Bet-semes queˈxmayeja li cˈatbil xul chiru li Ka̱cuaˈ ut queˈxqˈue ajcuiˈ xmayejeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ac xeˈril li queˈxba̱nu eb laj Israel, li o̱b chi cui̱nk li nequeˈtaklan saˈ xbe̱neb laj filisteos queˈsukˈi Ecrón saˈ ajcuiˈ li cutan aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li o̱b chi retalil li tumor yi̱banbil riqˈuin oro quitakla̱c xbaneb laj filisteos saˈ xcˈabaˈ li o̱b chi tenamit Asdod, Gaza, Ascalón, Gat ut Ecrón. Quitakla̱c re xtojbal rix lix ma̱queb chiru li Ka̱cuaˈ lix Dioseb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quitakla̱c ajcuiˈ li chˈo yi̱banbil riqˈuin oro aˈ yal chanru xqˈuialeb lix tenamiteb laj filisteos li cuanqueb rubel xcuanquil li o̱b chi rey, ut eb li tenamit li sutsu riqˈuin tzˈac, joˈ ajcuiˈ li cocˈ tenamit li ma̱cuaˈ sutsu riqˈuin tzˈac. Li nimla pec li queˈxqˈue cuiˈ li Lokˈlaj Ca̱x toj cuan ajcuiˈ anakcuan saˈ lix naˈaj li racui̱mk laj Josué aran Bet-semes.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixqˈue chi ca̱mc laje̱b xca̱cˈa̱l (70) li cui̱nk li cuanqueb Bet-semes xban nak queˈiloc chi saˈ li Lokˈlaj Ca̱x. Ut eb li tenamit queˈya̱bac xban nak li Ka̱cuaˈ quixsach ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li cuanqueb Bet-semes queˈxye: —¿Ani ta̱ru̱k tixcol rib chiru li Ka̱cuaˈ, li Dios santo? Ut, ¿ani aj iqˈuin takatakla lix Lokˈlaj Ca̱x li Ka̱cuaˈ? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈxtaklaheb lix takl aran Quiriat-jearim re nak teˈxye reheb: —Eb laj filisteo queˈxcanab arin li Lokˈlaj Ca̱x. Joˈcan nak cha̱lkex arin re nak te̱cˈam li Lokˈlaj Ca̱x aran e̱riqˈuin, chanqueb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Samuel-5.html>&larr;</a>&nbsp;&nbsp;<font class=titleType><b>1Samuel (6/31)</b></font>&nbsp;&nbsp;<a href=Simple-1Samuel-7.html>&rarr;</a>
</td></tr></table>


</body></html>
