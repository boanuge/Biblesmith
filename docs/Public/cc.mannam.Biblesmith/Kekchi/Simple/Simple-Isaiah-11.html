<html><head><title>
Isaiah (11/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-10.html>&larr;</a>&nbsp;&nbsp;<font class=titleType><b>Isaiah (11/66)</b></font>&nbsp;&nbsp;<a href=Simple-Isaiah-12.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ xya̱nkeb li ralal xcˈajol laj Isaí ta̱yoˈla̱k jun li ta̱takla̱nk. Aˈan chanchan lix tux jun li cheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix musikˈ li Ka̱cuaˈ ta̱cua̱nk riqˈuin chi junelic. Aˈan ta̱qˈuehok xnaˈleb ut xse̱bal xchˈo̱l. Ut aˈan ta̱tenkˈa̱nk re chi qˈuehoc naˈleb ut chi takla̱nc. Aˈan ta̱tenkˈa̱nk re chixnaubal ru lix ya̱lal ut chixxucuanquil ru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut ta̱sahokˈ xchˈo̱l chixba̱nunquil li cˈaˈru naraj li Ka̱cuaˈ. Junelic ta̱rakok a̱tin saˈ ti̱quilal. Incˈaˈ ta̱rakok a̱tin yal riqˈuin li cˈaˈru ta̱cˈutu̱nk chiruheb li cui̱nk, chi moco yal riqˈuin li cˈaˈru ta̱rabi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱rakok ban a̱tin riqˈuin ti̱quilal saˈ xbe̱neb li nebaˈ ut ta̱oque̱nk chirix li tenkˈa̱c teˈraj. Riqˈuin li a̱tin na-el chi xtzˈu̱mal re tixqˈueheb chixtojbal xma̱queb li nequeˈrahobtesin ut tixteneb ca̱mc saˈ xbe̱neb li nequeˈba̱nun ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut aˈan ta̱takla̱nk saˈ xbe̱neb lix tenamit riqˈuin ti̱quilal ut cha̱bilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj xoj rochben li carner teˈxcˈam rib saˈ usilal ut li joskˈ aj hix ta̱buchla̱k rochben li ral li chiba̱t. Ut li ral li cuacax ut li ral li hix cuotz teˈcuaˈak ut junak li chˈina al ta̱beresi̱nk reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cuacax ut li osa cuotz teˈichajibk. Ut cuotz ajcuiˈ teˈhila̱nk li raleb. Ut li cakcoj teˈcuaˈak pim joˈ li bo̱yx.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut junak cˈulaˈal toj natuˈuc ta̱ru̱k ta̱batzˈu̱nk chire xjul li xnaˈ cˈantiˈ ut ma̱cˈaˈ tixcˈul. Li tojeˈ xcanab tuˈuc ta̱ru̱k tixqˈue li rukˈ saˈ xsoc li cˈambolay ut ma̱cˈaˈ tixcˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ lin santil tzu̱l ma̱ ani chic tixchˈeˈ rib ut incˈaˈ chic teˈxrahobtesi ribeb chi ribileb rib xban nak chixjunil li ruchichˈochˈ nujenak riqˈuin lix naˈleb li Ka̱cuaˈ joˈ nak nanujac li palau riqˈuin haˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱cuulak xkˈehil nak saˈ xya̱nkeb li ralal xcˈajol laj Isaí ta̱cˈulu̱nk jun li ta̱takla̱nk. Ut aˈanak jun etalil chiruheb li tenamit. Chixjunileb teˈsicˈok re. Ut li tenamit li ta̱cua̱nk cuiˈ kˈaxal lokˈak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan li Ka̱cuaˈ riqˈuin xcuanquil tixcol cuiˈchic eb laj Israel li joˈ qˈuialeb li incˈaˈ queˈsacheˈ ruheb. Tixcˈameb cuiˈchic Israel eb li cuanqueb Asiria, ut eb li cuanqueb Egipto, Patros, Etiopía, Elam, Sinar, ut Hamat, joˈ eb ajcuiˈ li cuanqueb saˈ eb li tenamit li cuanqueb chire li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tixcuaclesi jun etalil chiruheb li jalan tenamit re xcˈutbal chiruheb nak tixchˈutubeb cuiˈchic lix tenamit. Tixchˈutubeb chixjunileb li ralal xcˈajol laj Judá ut eb li ralal xcˈajol laj Israel li cuanqueb yalak bar saˈ ruchichˈochˈ ut tixcˈameb cuiˈchic saˈ xtenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ralal xcˈajol laj Efraín incˈaˈ chic teˈxcakali li ralal xcˈajol laj Judá. Ut eb laj Judá incˈaˈ chic xicˈ teˈrileb laj Efraín.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈxjunaji ribeb ut teˈxic chi pletic riqˈuineb laj filisteo li cuanqueb saˈ li oeste ut teˈnumta̱k saˈ xbe̱neb li cuanqueb saˈ li este. Teˈnumta̱k saˈ xbe̱neb li cuanqueb Edom ut Moab. Ut eb li cuanqueb aran Amón teˈabi̱nk chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios riqˈuin lix nimal xcuanquil tixchakihobresi li palau li cuan Egipto. Ut tixtakla li tikcual ikˈ saˈ xbe̱n li nimaˈ Eufrates. Tixjach ru li nimaˈ ut teˈcana̱k cuukub chi cocˈ nimaˈ re nak eb li tenamit teˈnumekˈ jun pacˈal chi incˈaˈ teˈrisi lix xa̱beb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak eb li joˈ qˈuial chic li teˈcolekˈ teˈe̱lk Asiria teˈnumekˈ saˈ jun li nimla be joˈ queˈxba̱nu eb laj Israel nak queˈel chak Egipto junxil.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-10.html>&larr;</a>&nbsp;&nbsp;<font class=titleType><b>Isaiah (11/66)</b></font>&nbsp;&nbsp;<a href=Simple-Isaiah-12.html>&rarr;</a>
</td></tr></table>


</body></html>
