<html><head><title>
Nehemiah (2/13)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-1.html>&larr;</a>&nbsp;&nbsp;<font class=titleType><b>Nehemiah (2/13)</b></font>&nbsp;&nbsp;<a href=Simple-Nehemiah-3.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈin quicˈulman saˈ li po Nisán nak ac yo̱ chic junmay chihab roquic chokˈ rey laj Artajerjes. La̱in quincˈam li vino ut quinqˈue re li rey. Nak quincuulac riqˈuin li rey quixqˈue retal nak la̱in ra saˈ inchˈo̱l. La̱in ma̱ jun sut quincuulac riqˈuin chi ra saˈ inchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li rey quixye cue: —¿Cˈaˈut nak kˈaxal ra saˈ a̱chˈo̱l? La̱at moco yajat ta. ¿Cˈaˈru na-oc a̱cue? Ma̱re cuan junak chˈaˈajquilal yo̱ cuiˈ a̱cˈaˈux, chan. La̱in cˈajoˈ nak qui-oc inxiu nak quixye cue chi joˈcan li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in quinchakˈoc ut quinye re: —At rey, chicua̱nk taxak la̱ yuˈam chi junelic. La̱in ra saˈ inchˈo̱l xban nak li tenamit li mukbileb cuiˈ lin xeˈto̱nil yucuaˈ juqˈuinbil ut cˈatbileb lix puertil. Aˈan aˈin lix ya̱lal nak ra saˈ inchˈo̱l.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li rey quixye cue: —¿Cˈaˈru ta̱cuaj tinba̱nu?— Ut saˈ li ho̱nal aˈan quinpatzˈ intenkˈanquil riqˈuin li Dios li cuan saˈ choxa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinye re li rey: —At rey, cui cˈojcˈo a̱chˈo̱l cuiqˈuin ut cui la̱at tixcˈul a̱chˈo̱l, ta̱ba̱nu raj li usilal cue. La̱in nacuaj raj xic Judá re nak tinyi̱b cuiˈchic li tenamit li mukbileb cuiˈ lin xeˈto̱nil yucuaˈ.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rixakil chunchu chixcˈatk nak li rey quixpatzˈ cue: —¿Joˈ najtil tatba̱yk chak nak tatxic? Ut, ¿jokˈe tatsukˈi̱k chak?— La̱in quinye re joˈ najtil tinba̱yk chak ut quixcˈul xchˈo̱l li rey nak tinxic Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quintzˈa̱ma ajcuiˈ chiru li rey nak cui aˈan tixcˈul xchˈo̱l, tixtzˈi̱ba li hu reheb li nequeˈtaklan saˈ li tenamit li cuanqueb jun pacˈal li nimaˈ Eufrates re nak ta̱ru̱k tinnumekˈ aran toj tincuulak Judá chi ma̱cˈaˈ chˈaˈajquilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinye ajcuiˈ re nak tixtzˈi̱ba junak li hu re laj Asaf li na-iloc re li qˈuicheˈ bar narisi cuiˈ xcheˈ li rey. Tixye re nak tixqˈue incheˈ re tinyi̱b cuiˈchic xpuertil li oqueba̱l re li tenamit joˈ ajcuiˈ li tzˈac li sutsu cuiˈ li tenamit ut re nak tinyi̱b ajcuiˈ li cuochoch bar tincua̱nk cuiˈ la̱in. Ut li rey quixqˈue cue chixjunil li quintzˈa̱ma xban nak li Ka̱cuaˈ Dios yo̱ chi tenkˈa̱nc cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quincuulac jun pacˈal li nimaˈ Eufrates co̱in riqˈuineb li nequeˈtaklan aran ut quinkˈaxtesi li hu reheb li quixtzˈi̱ba li rey. Cuanqueb li nequeˈcˈamoc be saˈ xya̱nkeb li soldado li queˈtakla̱c chicuix xban li rey ut cuanqueb ajcuiˈ li soldado li nequeˈbe̱c chirix cacua̱y li queˈco̱eb chicuix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Sanbalat, Horón xtenamit ut laj Tobías li nataklan saˈ li tenamit Amón, cˈajoˈ nak queˈjoskˈoˈ nak queˈrabi nak quincuulac chixtenkˈanquileb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ac cuan chic oxib cutan incuulajic Jerusalén,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>quincuacli chi kˈek cuochbeneb cuib oxib li cui̱nk. Abanan ma̱ ani aj e quinye li cˈaˈru quixye cue li Dios tinba̱nu re xtenkˈanquil li tenamit Jerusalén. Ma̱ ani chic quixcˈam xcacua̱y. Caˈaj cuiˈ la̱in.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Toj kˈojyi̱n ajcuiˈ nak quin-el saˈ li puerta li na-iloc saˈ li ru takˈa saˈ xjayal li yuˈam haˈ Dragón xcˈabaˈ ut co̱in toj saˈ li puerta li nequeˈrisi cuiˈ li mul. Nak yo̱quin chi xic yo̱quin chirilbal chanru li tzˈac li juqˈuinbil li sutsu cuiˈ li tenamit Jerusalén ut yo̱quin ajcuiˈ chirilbaleb li puerta li cˈatbileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan quinnumeˈ saˈ li puerta cuan cuiˈ li yuˈam haˈ ut co̱in quicuan cuiˈ lix pila li rey. Abanan ma̱ bar quiru chi numecˈ lin cacua̱y.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Toj kˈojyi̱n ajcuiˈ nak quinnumeˈ saˈ li rok haˈ ut yo̱quin chirilbaleb li tzˈac li jucˈbileb. Chirix aˈan quinsukˈi cuiˈchic saˈ li oqueba̱l li na-iloc saˈ li ru takˈa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li nequeˈtaklan saˈ li tenamit incˈaˈ queˈxnau bar co̱in chi moco queˈxnau cˈaˈru quinba̱nu chak. Chi moco quinye reheb laj judío, chi moco laj tij, chi moco li cuanqueb saˈ xcuanquil. Chi moco eb li teˈtenkˈa̱nk saˈ li cˈanjel aˈin queˈxnau cˈaˈru yo̱quin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in quinye reheb: —La̱ex nequenau li raylal cuanco cuiˈ. La̱ex nequenau nak li tenamit Jerusalén juqˈuinbil ut eb lix puertil cˈataleb. Joˈcan nak quimkex ut qˈuehomak e̱chˈo̱l re nak takayi̱b cuiˈchic li tzˈac li sutsu cuiˈ li tenamit re nak incˈaˈ chic toxuta̱na̱k xban li katenamit Jerusalén.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in quinserakˈi reheb chanru nak quinixtenkˈa li Dios riqˈuin xnimal rusilal. Ut quinserakˈi ajcuiˈ reheb li cˈaˈru quixye cue li rey. Ut eb aˈan queˈxye: —Ocako chi cˈanjelac. Takayi̱b cuiˈchic li katenamit, chanqueb. Ut queˈxqˈue xchˈo̱l chi cˈanjelac chixju̱nkaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈrabi laj Sanbalat aj Horón ut laj Tobías li nataklan aran Amón, ut laj Gesem aj árabe, queˈoc chikaseˈenquil ut coeˈxhob ut queˈxye ke: —¿Cˈaˈru yo̱quex la̱ex? ¿Ma te̱kˈet xchakˈrab li rey saˈ e̱chˈo̱l la̱ex? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in quinchakˈoc ut quinye reheb: —Li Dios li cuan saˈ choxa, aˈan ta̱tenkˈa̱nk ke. Ut la̱o li nococˈanjelac chiru, takayi̱b cuiˈchic li tenamit Jerusalén. Ut la̱ex incˈaˈ naru te̱chˈic e̱rib kiqˈuin xban nak ma̱cuaˈ la̱ex yal e̱re ut xban nak ma̱cˈaˈ cuan e̱re Jerusalén.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-1.html>&larr;</a>&nbsp;&nbsp;<font class=titleType><b>Nehemiah (2/13)</b></font>&nbsp;&nbsp;<a href=Simple-Nehemiah-3.html>&rarr;</a>
</td></tr></table>


</body></html>
