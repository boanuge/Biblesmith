<html><head><title>
Numbers (16/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-15.html>&larr;</a>&nbsp;&nbsp;<font class=titleType><b>Numbers (16/36)</b></font>&nbsp;&nbsp;<a href=Simple-Numbers-17.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quicuan jun li cui̱nk aj Coré xcˈabaˈ. Laj Coré, aˈan li ralal laj Izhar, ri laj Coat ut rixmam laj Leví. Quixkˈetkˈeti rib rochbeneb laj Datán ut laj Abiram li ralaleb laj Eliab, ut laj On li ralal laj Pelet. Li ca̱hibeb xcomoneb li ralal xcˈajol laj Rubén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxkˈetkˈeti ribeb chiru laj Moisés rochbeneb cuib ciento riqˈuin laje̱b roxcˈa̱l (250) laj Israel xcomoneb li xakabanbileb chi takla̱nc saˈ xbe̱neb li tenamit. Naˈno ruheb li cui̱nk aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxchˈutub ribeb ut queˈco̱eb chixcuechˈinquil laj Moisés ut laj Aarón. Queˈxye reheb: —Xotitzˈ e̱riqˈuin. Tzˈakal li xeba̱nu la̱ex. Chixjunileb li tenamit santobresinbileb xban li Dios ut li Ka̱cuaˈ cuan kiqˈuin. ¿Cˈaˈut nak la̱ex nequeraj takla̱nc saˈ kabe̱n la̱o lix tenamit li Ka̱cuaˈ? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak laj Moisés quirabi li cˈaˈru queˈxye, quixhupub rib saˈ chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye reheb laj Coré ut eb li nequeˈoquen chirix: —Chiru li ekˈela cuulaj li Ka̱cuaˈ tixcˈut chiku ani li sicˈbil ru ut ani li santobresinbil ut tixqˈue li jun aˈan chi nachˈoc riqˈuin. Li ani tixsicˈ ru li Ka̱cuaˈ tixqˈue chi nachˈoc riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at Coré ut eb la̱ cuochben te̱ba̱nu li cˈaˈru ninye. Te̱cˈam le̱ sansar.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut cuulaj te̱cˈat li pom chiru li Ka̱cuaˈ. Li ani ta̱siqˈuekˈ ru cuulaj xban li Ka̱cuaˈ, aˈanak li santobresinbil. La̱ex aj levita, la̱ex li incˈaˈ yo̱quex chixba̱nunquil li us.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye ajcuiˈ laj Moisés re laj Coré: —Abihomak la̱ex aj levita.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma incˈaˈ ta biˈ tzˈakal riqˈuin nak li kaDios quisicˈoc e̱ru la̱ex saˈ xya̱nkeb laj Israel re nak texcˈanjelak chiru? Quixsicˈ e̱ru re nak texxakli̱k chiruheb li tenamit ut texcˈanjelak saˈ li tabernáculo saˈ xcˈabaˈeb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Dios quixakaban e̱re joˈ eb ajcuiˈ chixjunileb le̱ rech aj levita chi cˈanjelac chiru. Abanan la̱ex toj te̱raj texcˈanjelak chokˈ aj tij.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at ut eb la̱ cuochben xechˈutub e̱rib chixcuechˈbal rix laj Aarón. ¿Cˈaˈut nak nequecuechˈi rix laj Aarón? ¿Ma ma̱cuaˈ ta biˈ li Dios li yo̱quex chixcuechˈinquil rix?—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan laj Moisés quixtakla xbokbaleb laj Datán ut laj Abiram, eb li ralal laj Eliab. Abanan eb aˈan queˈxye: —La̱o incˈaˈ toxic aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma incˈaˈ tzˈakal riqˈuin nak xoa̱cuisi saˈ li tenamit li na-el cuiˈ chi us li acui̱mk re toca̱mk saˈ li chaki chˈochˈ? ¿Ma toj ta̱cuaj tattakla̱nk saˈ kabe̱n saˈ joskˈil?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at incˈaˈ xoa̱cˈam saˈ li naˈajej li na-el cuiˈ chi us li acui̱mk, chi moco xaqˈue ke li cˈaleba̱l, chi moco xaqˈue xnaˈaj ka-uvas. ¿Ma ta̱cuaj nak toa̱beresi chikajunilo joˈ naberesi̱c li mutzˈ? La̱o incˈaˈ toxic cha̱cuilbal, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Riqˈuin li cˈaˈru queˈxye, queˈxchikˈ xjoskˈil laj Moisés ut quixye re li Ka̱cuaˈ: —At Ka̱cuaˈ, ma̱cˈul taxak lix mayejeb. La̱in ma̱cˈaˈ xinmakˈ chiruheb. La̱in incˈaˈ xinmakˈ lix bu̱r chiruheb chi moco xinba̱nu raylal reheb.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Moisés quixye re laj Coré: —La̱at a̱cuochbeneb li nequeˈoquen cha̱cuix texxic chiru li Ka̱cuaˈ cuulaj. La̱ex ut laj Aarón cua̱nkex aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li junju̱nk e̱re te̱qˈue li pom chi saˈ le̱ sansar ut te̱cˈam chiru li Ka̱cuaˈ. Cuib ciento riqˈuin laje̱b roxcˈa̱l (250) chixjunil. La̱at ut laj Aarón cua̱nk ajcuiˈ le̱ sansar, chan laj Moisés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chixjunileb queˈxqˈue li xam saˈ lix sansar ut queˈxqˈue ajcuiˈ li pom ut queˈxakli chiru li oqueba̱l re li tabernáculo rochbeneb laj Moisés ut laj Aarón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Coré quixchˈutubeb chiru li oqueba̱l re li tabernáculo eb li nequeˈoquen chirix. Ut li Ka̱cuaˈ quixcˈutbesi lix lokˈal chiruheb chixjunileb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixye reheb laj Moisés ut laj Aarón:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Elenkex saˈ xya̱nkeb li tenamit aˈin re nak tinsach ruheb chixjunileb saˈ junpa̱t, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Moisés ut laj Aarón queˈxhupub ribeb saˈ chˈochˈ ut queˈxye: —At Ka̱cuaˈ, at kaDios, la̱at nacatqˈuehoc xyuˈam li junju̱nk. Jun ajcuiˈ li xma̱cob cha̱cuu. ¿Ma ta̱cuisi a̱joskˈil saˈ xbe̱neb chixjunileb li tenamit?—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quichakˈoc ut quixye re laj Moisés:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Ta̱ye reheb laj Israel nak teˈe̱lk chixcˈatk lix muheba̱leb laj Coré, laj Datán, ut laj Abiram.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés co̱ riqˈuineb laj Datán ut laj Abiram. Ut eb li nequeˈcˈamoc be saˈ xya̱nkeb laj Israel queˈco̱eb chirix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>(-27) Ut laj Moisés quixye reheb laj Israel: —Elenkex chixcˈatk lix muheba̱leb li cui̱nk aˈin li incˈaˈ useb xnaˈleb. Ut me̱chˈeˈ li cˈaˈru reheb ma̱re anchal texca̱mk xban lix ma̱usilaleb, chan. Joˈcan nak queˈel chixcˈatk lix muheba̱leb laj Coré, laj Datán ut laj Abiram. Laj Datán ut laj Abiram queˈel chak saˈ lix muheba̱leb. Xakxo̱queb chiru li oqueba̱l rochbeneb li rixakil ut eb lix cocˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Moisés quixye reheb: —Joˈcaˈin nak te̱nau nak li Ka̱cuaˈ quitaklan chak cue chixba̱nunquil li cˈaˈru ninba̱nu. Moco injunes ta nintakla cuib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui eb li cui̱nk aˈin teˈca̱mk joˈ nak nequeˈcam chixjunileb li cristian, aˈan retalil nak li Ka̱cuaˈ incˈaˈ quinixtakla chixba̱nunquil li cˈaˈru ninba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan cui li Ka̱cuaˈ tixba̱nu li ma̱ jun sut quicˈulman ut cui li chˈochˈ ta̱jachekˈ ut teˈtˈanekˈ chi saˈ eb li cui̱nk aˈin chi yoˈyo rochben chixjunil li cˈaˈru cuan reheb, aˈan retalil nak eb li cui̱nk aˈin queˈxtzˈekta̱na li Ka̱cuaˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojeˈ ajcuiˈ ta̱rakekˈ chi a̱tinac laj Moisés nak li chˈochˈ quijacheˈ rubeleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan nak li chˈochˈ quixte li re ut quixnukˈ laj Coré ut chixjunileb li cui̱nk li queˈoquen chirix rochbeneb lix jun cablal ut chixjunil li cˈaˈru cuan reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Toj yoˈyo̱queb nak queˈtˈaneˈ saˈ xchamal li chˈochˈ rochbeneb chixjunil li cˈaˈru cuan reheb. Ut li chˈochˈ quixtzˈap cuiˈchic rib saˈ xbe̱neb. Joˈcan nak queˈsacheˈ ruheb saˈ xya̱nkeb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak queˈrabi nak yo̱queb chixjapbal reheb li queˈsacheˈ ruheb, chixjunileb laj Israel queˈe̱lelic ut queˈxye: —Ma̱re toxnukˈ ajcuiˈ li chˈochˈ la̱o, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixtakla li xam ut quixcˈateb li cuib ciento riqˈuin laje̱b roxcˈa̱l (250) chi cui̱nk li queˈcˈatoc re li pom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quia̱tinac riqˈuin laj Moisés ut quixye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Ta̱ye re laj Eleazar li ralal laj Aarón laj tij nak tixxoc chak li sansar saˈ li xam ut tixcut chi najt li ru xam li cuan chi saˈ xban nak li sansar aˈan santobresinbileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>(-39) Queˈsantobresi̱c nak queˈqˈueheˈ chiru lin artal la̱in li Ka̱cuaˈ. Cˈameb lix sansareb li cui̱nk li queˈsacheˈ ruheb xban nak queˈma̱cob. Riqˈuin li sansar aˈin te̱yi̱b li perpo̱quil chˈi̱chˈ ut li perpo̱quil chˈi̱chˈ aˈin te̱letz chiru li artal. Ut aˈanak jun retalil chiruheb laj Israel, chan li Dios. Ut laj Eleazar laj tij quixxoc lix sansareb li queˈsacheˈ ruheb. Ut quixtakla xyi̱banquil li perpo̱quil chˈi̱chˈ riqˈuineb li sansar re nak teˈxletz chiru li artal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixba̱nu laj Eleazar joˈ quixye li Ka̱cuaˈ re laj Moisés. Aˈan jun retalil chiruheb laj Israel nak juneseb li ralal xcˈajol laj Aarón naru nequeˈxcˈat li pom chiru li Ka̱cuaˈ. Jalan incˈaˈ naru ma̱re anchal tixcˈul joˈ queˈxcˈul laj Coré ut eb li queˈoquen chirix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuulajak chic chixjunileb laj Israel queˈxcuechˈi rixeb laj Moisés ut laj Aarón ut queˈxye reheb: —La̱ex quecamsiheb lix tenamit li Ka̱cuaˈ, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan nak eb li tenamit queˈxchˈutub ribeb chixcuechˈinquil rixeb laj Moisés ut laj Aarón, nak queˈiloc cuan cuiˈ li tabernáculo, jun li chok quixtzˈap li tabernáculo ut li Ka̱cuaˈ quixcˈutbesi lix lokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés ut laj Aarón queˈco̱eb chiru li tabernáculo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye re laj Moisés:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Isihomak e̱rib saˈ xya̱nkeb laj Israel re nak ta̱ru̱k tinsach ruheb chi junaj cua, chan. Ut queˈxhupub ribeb saˈ chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>46.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Moisés quixye re laj Aarón: —Cˈam la̱ sansar chiru li artal ut ta̱qˈue li ru xam chi saˈ ut ta̱qˈue ajcuiˈ li pom. Ut ta̱cˈam chi junpa̱t cuanqueb cuiˈ li tenamit ut ta̱santobresiheb. Xnumta lix joskˈil li Dios saˈ xbe̱neb ut ac xticla li caki yajel, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>47.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Aarón quixba̱nu joˈ quixye laj Moisés. Co̱ saˈ a̱nil saˈ xya̱nkeb li tenamit. Ac xticla li caki yajel saˈ xya̱nkeb. Abanan laj Aarón quixcˈat li pom re xtojbal rix lix ma̱queb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>48.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Aarón quixakli saˈ xyiheb li camenak ut li yoˈyo̱queb. Ut queˈxcanab ca̱mc xban li caki yajel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>49.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ca̱laju mil riqˈuin cuukub ciento (14,700) queˈcam xban li caki yajel aˈan. Ma̱cˈaˈeb saˈ ajl laj Coré ut eb li queˈoquen chirix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>50.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Aarón co̱ riqˈuin laj Moisés chiru li oqueba̱l re li tabernáculo nak ac xeˈxcanab ca̱mc xban li caki yajel.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-15.html>&larr;</a>&nbsp;&nbsp;<font class=titleType><b>Numbers (16/36)</b></font>&nbsp;&nbsp;<a href=Simple-Numbers-17.html>&rarr;</a>
</td></tr></table>


</body></html>
