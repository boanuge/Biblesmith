<html><head><title>
Amos (5/9)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Amos-4.html>&larr;</a>&nbsp;&nbsp;<font class=titleType><b>Amos (5/9)</b></font>&nbsp;&nbsp;<a href=Simple-Amos-6.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abihomak li a̱tin aˈin li oc cue xyebal anakcuan. Tinbicha jun li bich re rahil chˈo̱lej xban li raylal li cha̱lc re saˈ e̱be̱n, la̱ex laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xeˈtˈaneˈ laj Israel li ti̱queb xchˈo̱l nak queˈcuan xban nak queˈxlokˈoni li jalanil dios. Ut incˈaˈ chic teˈcuacli̱k. Saˈ ajcuiˈ lix chˈochˈeb teˈcana̱k chi tˈantˈo. Ut ma̱ ani chic ta̱cuaclesi̱nk reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quixye reheb laj Israel chi joˈcaˈin: —Cui junak tenamit tixtakla jun mil chi cui̱nk chi pletic, jun ciento aj chic li teˈcolekˈ. Ut cui jun ciento teˈtakla̱k, laje̱b aj chic li teˈsukˈi̱k, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye ajcuiˈ li Ka̱cuaˈ reheb laj Israel: —Sicˈomakin la̱in ut ta̱cua̱nk e̱yuˈam chi tzˈakal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mexxic chic aran Bet-el chi lokˈoni̱nc chi moco texxic chic Gilgal. Ut mexnumeˈ chic aran Beerseba xban nak eb laj Gilgal teˈchapekˈ ut eb laj Bet-el teˈosokˈ, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Sicˈomakin ban la̱in, chan li Ka̱cuaˈ, ut ta̱cua̱nk le̱ yuˈam chi tzˈakal, xban nak cui incˈaˈ tine̱sicˈ, tinrakok a̱tin saˈ e̱be̱n. Chanchan xam tintakla chak nak tinrakok a̱tin saˈ e̱be̱n la̱ex laj Israel. Chixjunileb teˈcˈatekˈ xban li xam ut ma̱ ani junak saˈ xya̱nkeb laj Bet-el ta̱ru̱k ta̱chupuk re li xam, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Raylal ta̱cha̱lk saˈ e̱be̱n la̱ex li nequesukˈisi li ti̱quilal chokˈ ma̱usilal ut nequesach xcuanquil li us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ, aˈan li quiyi̱ban re li qˈuila chahim joˈ li chahim Pléyades ut li chahim Orión. Aˈan naxsukˈisi li kˈojyi̱n chokˈ cutan ut naxsukˈisi ajcuiˈ li cutan chokˈ kˈojyi̱n. Aˈan naxchˈutub li haˈ li cuan saˈ eb li palau ut naxqˈue li hab saˈ xbe̱n li ruchichˈochˈ. Aˈan Ka̱cuaˈ lix cˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈan tixsach xcuanquil li ni̱nkeb xcuanquil. Ut ta̱sachekˈ ajcuiˈ li rochocheb li teˈxcol cuiˈ raj ribeb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj Israel xicˈ nequeril li ani naxcol rix li ti̱quilal. Ut xicˈ nequeril li ani nayehoc re li ya̱l nak cuanqueb chiru laj rakol a̱tin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Querahobtesiheb li nebaˈ ut querelkˈa li ruheb lix trigo. Joˈcan nak incˈaˈ texcua̱nk saˈ le̱ rochoch li xeyi̱b chi cha̱bil riqˈuin pec. Ut incˈaˈ chic te̱rucˈ li vino yi̱banbil riqˈuin li ru li cha̱bil uvas li xerau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in ninnau nak nequekˈetkˈeti e̱rib. Ninnau nak numtajenak le̱ ma̱usilal. Nequerahobtesi li ti̱queb xchˈo̱l. Nacuulac che̱ru nak natumina̱c e̱ru ut incˈaˈ nequexrakoc a̱tin chi tzˈakal saˈ xbe̱neb li nebaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak li ani cuan xnaˈleb, cui x-ux raylal re, incˈaˈ ta̱xic chi jitoc xban nak saˈ eb li cutan aˈin incˈaˈ nequeˈrakoc a̱tin saˈ xya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak qˈuehomak e̱chˈo̱l chixba̱nunquil li ti̱quilal ut me̱ba̱nu chic li ma̱usilal re nak ta̱cua̱nk e̱yuˈam chi tzˈakal. La̱ex nequeye nak li Ka̱cuaˈ cuan e̱riqˈuin. Cui te̱ba̱nu li ti̱quilal relic chi ya̱l li Ka̱cuaˈ, li nimajcual Dios ta̱cua̱nk e̱riqˈuin joˈ nequeye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chetzˈekta̱na li ma̱usilal ut chera li ti̱quilal. Ut qˈuehomak e̱chˈo̱l chi rakoc a̱tin saˈ xya̱lal. Ma̱re chi joˈcan li Ka̱cuaˈ, li nimajcual Dios ta̱ruxta̱na e̱ru la̱ex laj Israel, li joˈ qˈuialex chic texcolekˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin quixye li Ka̱cuaˈ, li nimajcual Dios: —Saˈ eb li be japjo̱k e̱re chi ya̱bac xban li raylal li yo̱kex chixcˈulbal. Te̱bokeb li cuanqueb saˈ cˈaleba̱l chi ya̱bac e̱riqˈuin ut te̱bokeb ajcuiˈ li tojbileb chi ya̱bac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut saˈ chixjunil lix naˈajeb li acui̱mk uvas ta̱cua̱nk li ya̱bac xban nak tinnumekˈ la̱in saˈ e̱ya̱nk chi rakoc a̱tin, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tokˈob xak e̱ru la̱ex li yo̱quex chiroybeninquil li cutan nak ta̱cha̱lk chi rakoc a̱tin li Ka̱cuaˈ. ¿Cˈaˈut nak yo̱quex chiroybeninquil li cutan aˈan? ¿Ma incˈaˈ ta biˈ nequenau cˈaˈru te̱cˈul? Ma̱cuaˈ sahil chˈo̱lejil te̱cˈul. Rahil chˈo̱lej ban te̱cˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchanakex li nae̱lelic chiru li cakcoj ut nak yo̱ chi e̱lelic naxcˈul li joskˈ aj xul oso xcˈabaˈ. Chanchanakex li cui̱nk li nasukˈi saˈ rochoch ut nak naxqˈue li rukˈ chiru li tzˈac natiˈeˈ xban cˈantiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ta̱rakok a̱tin li Ka̱cuaˈ, junes rahil chˈo̱lej ta̱cua̱nk. Ma̱cˈaˈak sahil chˈo̱lejil. Junes ya̱bac ta̱cua̱nk saˈ eb li cutan aˈan ut ma̱cˈaˈak sahil chˈo̱lej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Xicˈ nacuil le̱ ninkˈe ut nintzˈekta̱na chixjunil li cˈaˈru nequeba̱nu nak nequexninkˈei̱c. Incˈaˈ nacuulac chicuu nak nequechˈutub e̱rib chinlokˈoninquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta nequemayeja li cˈatbil xul re xqˈuebal inlokˈal ut nequemayeja li ru le̱ trigo, abanan incˈaˈ nacuulac chicuu. Usta te̱mayeja li ral li cuacax, li nim xtibel re xcˈambal cuiˈchic e̱rib saˈ usilal cuiqˈuin, abanan la̱in incˈaˈ tincˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Canabomak bicha̱nc. Xintitzˈ rabinquil. Incˈaˈ chic nacuaj rabinquil xya̱b le̱ arpa nak yo̱quex xchˈeˈbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cheba̱nuhak ban li ti̱quilal ut li cha̱bilal chi ma̱cˈaˈak rosoˈjic. Chanchanak li rok haˈ ut li yuˈam haˈ li incˈaˈ nachakic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ex aj Israel, ¿ma xexmayejac ta biˈ cˈatbil xul nak cuanquex chak saˈ li chaki chˈochˈ caˈcˈa̱l chihab? ¿Ma xeqˈue ta biˈ le̱ mayej re xqˈuebal inlokˈal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma ma̱cuaˈ ta biˈ le̱ yi̱banbil dios Moloc ut Quiún li xeqˈue xlokˈal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban le̱ ma̱usilal, la̱in texincanab chi chapecˈ ut te̱pako le̱ yi̱banbil dios nak texcˈamekˈ toj jun pacˈal li tenamit Damasco, chan li Ka̱cuaˈ, li nimajcual Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Amos-4.html>&larr;</a>&nbsp;&nbsp;<font class=titleType><b>Amos (5/9)</b></font>&nbsp;&nbsp;<a href=Simple-Amos-6.html>&rarr;</a>
</td></tr></table>


</body></html>
