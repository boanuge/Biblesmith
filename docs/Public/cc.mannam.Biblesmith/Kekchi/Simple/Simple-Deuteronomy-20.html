<html><head><title>
Deuteronomy (20/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-19.html>&larr;</a>&nbsp;&nbsp;<font class=titleType><b>Deuteronomy (20/34)</b></font>&nbsp;&nbsp;<a href=Simple-Deuteronomy-21.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak texxic chi pletic riqˈuineb li xicˈ nequeˈiloc e̱re ut te̱ril nak kˈaxal nabaleb lix soldado ut lix cacua̱y ut lix carruaje chiru le̱ re la̱ex, mexxucuac xbaneb. Li Ka̱cuaˈ le̱ Dios li qui-isin chak e̱re aran Egipto, aˈan cua̱nk e̱riqˈuin ut ta̱tenkˈa̱nk e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak oc e̱re chi pletic, laj tij ta̱cha̱lk chi a̱tinac riqˈuineb le̱ soldado.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut tixye reheb, “Abihomak la̱ex aj Israel. Anakcuan texxic chi pletic riqˈuineb li xicˈ nequeˈiloc e̱re. Incˈaˈ ta̱chˈina̱k e̱chˈo̱l chi moco texxucuak. Incˈaˈ texcˈoxlak chi moco ta̱sachk e̱chˈo̱l xbaneb li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ le̱ Dios, aˈan li ta̱cua̱nk e̱riqˈuin. Aˈan ta̱tenkˈa̱nk e̱re chi pletic riqˈuineb li xicˈ nequeˈiloc e̱re re texnumta̱k saˈ xbe̱neb.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb laj cˈamol be saˈ xya̱nkeb li soldados teˈxye, “Cui cuan junak saˈ e̱ya̱nk xyi̱b junak rochoch ut toj ma̱jiˈ naxsul, mas us nak ta̱sukˈi̱k saˈ li rochoch re nak tixsul xban nak ma̱re ta̱ca̱mk chak saˈ li ple̱t ut ma̱re jalan chic ta̱suluk re li rochoch.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma cuan junak saˈ e̱ya̱nk xrau lix uvas ut toj ma̱jiˈ naxyal xsahil? Cui cuan, li jun aˈan ta̱sukˈi̱k saˈ rochoch re nak tixyal xsahil xban nak ma̱re ta̱camsi̱k saˈ li ple̱t ut ma̱re jalan chic ta̱yalok xsahil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma cuan junak xtzˈa̱ma rixakil ut toj ma̱jiˈ nasumla? Cui cuan, li jun aˈan ta̱sukˈi̱k saˈ rochoch xban nak ma̱re ta̱camsi̱k saˈ li ple̱t ut jalan chic cui̱nk ta̱cˈamok re.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li nequeˈtaklan teˈxye ajcuiˈ, “¿Ma cuan junak xchˈinan xchˈo̱l ut ta̱xucuak? Cui cuan, chisukˈi̱k saˈ rochoch re nak eb li ras ri̱tzˈin incˈaˈ teˈchˈina̱nk xchˈo̱leb xban.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak teˈrakekˈ chi a̱tinac, eb li nequeˈtaklan saˈ xbe̱neb li soldado teˈoc chi cˈamoc be chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak tex-oc chi pletic riqˈuin junak li tenamit li te̱re̱chani, xbe̱n cua te̱ye reheb nak naru teˈxcˈam ribeb saˈ usilal e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui teˈxcˈul xchˈo̱l ut saˈ usilal teˈxte li oqueba̱l re li tenamit che̱ru, chixjunileb li cuanqueb saˈ li tenamit teˈcˈanjelak che̱ru chokˈ e̱mo̱s.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan cui eb aˈan incˈaˈ teˈxcˈam ribeb saˈ usilal e̱riqˈuin ut teˈraj pletic, la̱ex te̱sut rix lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak li Ka̱cuaˈ le̱ Dios tixkˈaxtesi li tenamit aˈan saˈ e̱rukˈ, tento nak te̱camsiheb chi chˈi̱chˈ chixjunileb li cui̱nk li cuanqueb saˈ li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan naru te̱cˈam chokˈ e̱re eb li ixk, eb li cocˈal, li queto̱mk ut chixjunil li cˈaˈak re ru cuan saˈ li tenamit li tixkˈaxtesi chokˈ e̱re li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin te̱ba̱nu riqˈuineb chixjunileb li tenamit li najt cuanqueb li ma̱cuaˈ saˈ xcue̱nteb li tenamit li nachˈ cuanqueb e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan saˈ eb li tenamit li tixqˈue e̱re li Dios re texcua̱nk cuiˈ, ma̱ jun cristian ta̱ru̱k te̱canab chi yoˈyo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱sach ruheb chi junaj cua eb laj heteo, eb laj amorreo, eb laj cananeo, eb laj ferezeo, ut eb laj heveo, joˈ eb ajcuiˈ laj jebuseo, joˈ quixye e̱re li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui incˈaˈ te̱sach ruheb, eb aˈan teˈxcˈut che̱ru li incˈaˈ us joˈ nequeˈxba̱nu eb aˈan nak nequeˈxlokˈoni li jalanil dios. Ut la̱ex texma̱cobk chiru li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak yo̱kex chi pletic re te̱re̱chani junak li tenamit, cui texba̱yk chi pletic riqˈuineb, me̱tˈaneb li cheˈ li nequeˈu̱chin xban nak ta̱ru̱k te̱tzaca li ru li nequeˈxqˈue. Li cheˈ ma̱cuaˈeb cui̱nk re nak te̱sach ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan naru te̱tˈaneb li cheˈ li incˈaˈ nequeˈu̱chin. Naru teˈcˈanjelak re xyi̱banquil li takleba̱l re tex-oc saˈ li tenamit toj retal te̱re̱chani.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-19.html>&larr;</a>&nbsp;&nbsp;<font class=titleType><b>Deuteronomy (20/34)</b></font>&nbsp;&nbsp;<a href=Simple-Deuteronomy-21.html>&rarr;</a>
</td></tr></table>


</body></html>
