<html><head><title>
Ezra (7/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-6.html>&larr;</a>&nbsp;&nbsp;<font class=titleType><b>Ezra (7/10)</b></font>&nbsp;&nbsp;<a href=Simple-Ezra-8.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quicuan laj Artajerjes chokˈ xreyeb laj Persia, quicuan jun li cui̱nk aj Esdras xcˈabaˈ. Aˈan ralal laj Seraías. Ut laj Seraías, aˈan ralal laj Azarías. Ut laj Azarías, aˈan ralal laj Hilcías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Hilcías, aˈan ralal laj Salum. Laj Salum, aˈan ralal laj Sadoc. Ut laj Sadoc, aˈan ralal laj Ahitob.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Ahitob, aˈan ralal laj Amarías. Laj Amarías, aˈan ralal laj Azarías. Ut laj Azarías, aˈan ralal laj Meraiot.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Meraiot, aˈan ralal laj Zeraías. Laj Zeraías, aˈan ralal laj Uzi. Ut laj Uzi, aˈan ralal laj Buqui.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Buqui, aˈan ralal laj Abisúa. Laj Abisúa, aˈan ralal laj Finees. Ut laj Finees, aˈan ralal laj Eleazar. Laj Eleazar, aˈan ralal laj Aarón, li xbe̱n aj tij.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Esdras aˈan tzolbil chi us riqˈuin li chakˈrab li quiqˈueheˈ re laj Moisés xban li Ka̱cuaˈ lix Dioseb laj Israel. Ut xban nak li Ka̱cuaˈ quitenkˈan re laj Esdras, chixjunil li cˈaˈru quixtzˈa̱ma chiru li rey, quiqˈueheˈ re. Laj Esdras qui-el Babilonia ut co̱ Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nabaleb laj Israel queˈco̱eb Jerusalén rochben nak ac yo̱ chic xcuuk chihab roquic chokˈ rey laj Artajerjes. Saˈ xya̱nkeb li queˈsukˈi cuanqueb laj tij, cuanqueb laj levita, cuanqueb laj bichanel, cuanqueb li nequeˈcˈacˈalen saˈ li oqueba̱l re li templo, ut cuanqueb ajcuiˈ li nequeˈcˈanjelac saˈ li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>O̱b po xcuuk chihab roquic chokˈ rey laj Artajerjes nak laj Esdras quicuulac Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Esdras qui-el Babilonia saˈ li xbe̱n cutan re li xbe̱n po. Ut quicuulac Jerusalén saˈ li xbe̱n cutan re li roˈ po. Li Ka̱cuaˈ cuan riqˈuin ut aˈan yo̱ chi tenkˈa̱nc re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Esdras quixqˈue xchˈo̱l chixtzolbal ut chixba̱nunquil li naxye saˈ li chakˈrab li qˈuebil xban li Ka̱cuaˈ. Ut quixqˈue ajcuiˈ xchˈo̱l chixchˈolobanquil li xya̱lal li tzˈi̱banbil saˈ li chakˈrab reheb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aj tij ut aj tzolonel ajcuiˈ. Quixtzol rib chi us riqˈuin li chakˈrab, li quiqˈueheˈ reheb laj Israel xban li Ka̱cuaˈ lix Dioseb. Joˈcaˈin tzˈi̱banbil saˈ li hu li quixtzˈi̱ba li rey Artajerjes re laj Esdras nak toj ma̱jiˈ naxic Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>—La̱in li rey Artajerjes, li kˈaxal nim incuanquil chiruheb li jun chˈol chic rey. Li hu aˈin re laj Esdras laj tij, laj cˈutul re li chakˈrab li quiqˈueheˈ xban li Ka̱cuaˈ Dios li cuan saˈ choxa. Chicua̱nk taxak li tuktu̱quil usilal a̱cuiqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xinqˈue jun li chakˈrab nak chixjunileb laj Israel li cuanqueb rubel incuanquil, joˈ eb laj tij ut eb laj levita, cui teˈraj xic Jerusalén, naru nequeˈxic cha̱cuix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li rey, yo̱quin chi takla̱nc a̱cue joˈqueb ajcuiˈ li cuukub chi cui̱nk li nequeˈqˈuehoc naˈleb. Tatxic chirilbal chanru cuanqueb aran Judá ut Jerusalén, ma yo̱queb chixba̱nunquil li cˈaˈru naxye saˈ li chakˈrab li qˈuebil reheb xban li Ka̱cuaˈ la̱ Dios. La̱at nacanau chi tzˈakal cˈaˈru naxye saˈ li chakˈrab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cˈam li oro ut li plata ut ta̱qˈue re lix templo lix Dioseb laj Israel li cuan Jerusalén, li x-ala saˈ kachˈo̱l xqˈuebal, la̱in ut eb laj qˈuehol naˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱cˈam ajcuiˈ chixjunil li plata ut li oro li joˈ qˈuial teˈxchˈutub li cuanqueb Babilonia. Ut ta̱cˈam ajcuiˈ li mayej li x-ala saˈ xchˈo̱leb xqˈuebal eb laj tij ut eb laj Israel li cuanqueb saˈ li tenamit aˈan re xyi̱banquil lix templo li Dios aran Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chiru li tumin aˈan ta̱lokˈ li toro, li carner ut li carner li toj sa̱jeb, joˈ ajcuiˈ li ru li acui̱mk ut li vino re teˈxmayeja chiru li artal li cuan saˈ lix templo li Ka̱cuaˈ le̱ Dios aran Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at ut eb laj tij jun chˈol chic te̱ba̱nu li cˈaˈru te̱raj riqˈuin li plata ut li oro li ta̱elaˈa̱nk. Te̱ba̱nu joˈ naraj li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunil li secˈ li quikˈaxtesi̱c a̱cue re xcˈanjel li Dios saˈ li templo aran Jerusalén, kˈaxtesi re li Dios la̱at.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li cˈaˈak chic re ru li ta̱cˈanjelak che̱ru aran saˈ lix templo le̱ Dios, naru ta̱lokˈ riqˈuin lin tumin la̱in, chan li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan la̱in, li rey Artajerjes, yo̱quin xqˈuebal li chakˈrab reheb chixjunileb laj xocol tumin li cuanqueb jun pacˈal li nimaˈ Eufrates nak teˈxqˈue chi junpa̱t chixjunil li cˈaˈru ta̱patzˈ la̱at, Esdras. La̱at aj tij ut nacanau chi us li chakˈrab li qˈuebil e̱re xban li Dios cuan saˈ choxa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Naru teˈxqˈue oxib mil riqˈuin oxib ciento (3,300) kilos li plata. Naru teˈxqˈue cuib xcaˈcˈa̱l mil (22,000) bisoc li trigo, ut cuib mil riqˈuin cuib ciento (2,200) botella li vino. Naru teˈxqˈue cuib mil riqˈuin cuib ciento (2,200) botella li aceite ut li atzˈam ta̱qˈuehekˈ chi incˈaˈ bisbil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li ta̱raj li Dios, li cuan saˈ choxa re lix templo, tento xqˈuebal re nak incˈaˈ ta̱cha̱lk raylal saˈ xbe̱neb li cuanqueb rubel incuanquil chi moco saˈ xbe̱neb li cualal incˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut ninye ajcuiˈ a̱cue nak incˈaˈ ta̱patzˈ xtojeb laj tij chi moco eb laj levita, chi moco eb laj bichanel, chi moco eb li nequeˈcˈacˈalen saˈ li oqueba̱l re li templo, chi moco riqˈuineb li nequeˈcˈanjelac saˈ li templo. Incˈaˈ ta̱patzˈ xtojeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at, Esdras, joˈ naxcˈut cha̱cuu li Ka̱cuaˈ la̱ Dios, ta̱xakab aj rakol a̱tin ut ta̱xakab aj cˈamol be re nak aˈaneb chic teˈtakla̱nk saˈ xbe̱neb chixjunileb li tenamit li cuanqueb jun pacˈal li nimaˈ Eufrates. Ta̱cua̱nk xcuanquileb saˈ xbe̱neb chixjunileb li nequeˈxnau li cˈaˈru naxye saˈ li chakˈrab li quiqˈueheˈ reheb xban li Ka̱cuaˈ la̱ Dios. Ut eb li incˈaˈ nequeˈxnau li chakˈrab, la̱at ta̱cˈut chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li ani incˈaˈ tixba̱nu chi tzˈakal li naxye saˈ lix chakˈrab li Ka̱cuaˈ la̱ Dios, ut li chakˈrab li xinqˈue la̱in, chirakekˈ a̱tin saˈ xbe̱n li jun aˈan chi junpa̱t. Ut chiqˈuehekˈ chixtojbal rix lix ma̱c. Ta̱camsi̱k, malaj ta̱isi̱k saˈ li naˈajej cuan cuiˈ, malaj tixtoj rix lix ma̱c riqˈuin tumin, malaj ut ta̱qˈuehekˈ saˈ tzˈalam, chan li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Esdras quitijoc ut quixye chi joˈcaˈin: —Lokˈoninbilak taxak li Ka̱cuaˈ lix Dioseb li kaxeˈto̱nil yucuaˈ, xban nak aˈan xcˈutuc chiru li rey nak tixqˈue xlokˈal li templo, li cuan Jerusalén, li nakalokˈoni cuiˈ li Ka̱cuaˈ li kaDios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nimanbil taxak ru li Ka̱cuaˈ li qui-osobtesin cue chiru li rey, joˈ ajcuiˈ chiruheb laj qˈuehol naˈleb ut chiruheb ajcuiˈ chixjunileb li nequeˈcˈanjelac chiru li rey. Xban nak li Ka̱cuaˈ cuan cuiqˈuin ut quixqˈue xcacuil inchˈo̱l, la̱in quinsicˈ ruheb li teˈcˈamok be chiruheb laj Israel re nak teˈxic Jerusalén cuochben, chan laj Esdras.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-6.html>&larr;</a>&nbsp;&nbsp;<font class=titleType><b>Ezra (7/10)</b></font>&nbsp;&nbsp;<a href=Simple-Ezra-8.html>&rarr;</a>
</td></tr></table>


</body></html>
