<html><head><title>
Numbers (14/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-13.html>&larr;</a>&nbsp;&nbsp;<font class=titleType><b>Numbers (14/36)</b></font>&nbsp;&nbsp;<a href=Simple-Numbers-15.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chiru li kˈojyi̱n aˈan chixjunileb laj Israel japjo̱queb re chi ya̱bac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈxcuechˈi rix laj Moisés ut laj Aarón ut chixjunileb yo̱queb chixyebal: —Kˈaxal us raj nak saˈ li tenamit Egipto ta xocam chak malaj ut us raj toca̱mk arin saˈ li chaki chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈut nak xoxcˈam chak li Ka̱cuaˈ saˈ li naˈajej aˈin yal re nak tocamsi̱k? Ut, ¿cˈaˈut nak tixcanabeb chi chapecˈ li kixakil ut eb li kacocˈal? ¿Ma incˈaˈ raj us nak tosukˈi̱k cuiˈchic Egipto? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈoc chixcˈu̱banquil chi ribileb rib nak teˈxsicˈ ru junak li ta̱cˈamok be chiruheb re teˈsukˈi̱k cuiˈchic Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Moisés ut laj Aarón queˈxcut rib chiru chˈochˈ chiruheb chixjunileb laj Israel xban xrahil xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Josué li ralal laj Nun ut laj Caleb li ralal laj Jefone queˈxpeji li rakˈeb xban xrahil xchˈo̱leb. Aˈaneb xcomoneb li queˈcuulac chak chixqˈuebal retal li naˈajej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxye reheb chixjunileb laj Israel: —Li chˈochˈ li xocuulac chak chirilbal, aˈan kˈaxal cha̱bil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui li Dios sahak saˈ xchˈo̱l kiqˈuin, aˈan ta̱tenkˈa̱nk ke chi oc saˈ li naˈajej aˈan. Aˈan ta̱kˈaxtesi̱nk re saˈ kukˈ li cha̱bil naˈajej aˈan, li na-el cuiˈ nabal li sahil echej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak me̱kˈetkˈeti e̱rib chiru li Ka̱cuaˈ ut mexxucuac chiruheb li tenamit li cuanqueb saˈ li naˈajej aˈan xban nak la̱o tonumta̱k saˈ xbe̱neb ut take̱chaniheb. Eb aˈan ma̱ ani natenkˈan reheb, abanan la̱o cuan li Ka̱cuaˈ li nimajcual Dios kiqˈuin chikatenkˈanquil. Joˈcan nak mexxucuac, chanqueb laj Josué ut laj Caleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan eb laj Israel queˈoc raj chixcutbaleb chi pec. Aˈut li nimajcual Dios quixcˈutbesi lix lokˈal chiruheb saˈ li tabernáculo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye re laj Moisés: —¿Joˈ najtil chic tincuy nak yo̱keb chincuechˈinquil li tenamit aˈin? Ut, ¿joˈ najtil chic yo̱keb chintzˈekta̱nanquil ut incˈaˈ tineˈxpa̱b, usta nabal li sachba chˈo̱lej xincˈut chiruheb?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinqˈue junak caki yajel saˈ xbe̱neb re nak teˈca̱mk. Tinsach ruheb. Abanan la̱ cualal a̱cˈajol la̱at tinqˈueheb chokˈ junak tenamit kˈaxal nim ut kˈaxal cauhakeb rib chiruheb aˈan, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Moisés quixye re li Ka̱cuaˈ: —La̱at xat-isin chak reheb saˈ li tenamit Egipto riqˈuin xnimal la̱ cuanquil. Cui ta̱camsiheb laj Israel, eb laj Egipto teˈrabi resil cˈaˈru ta̱ba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut teˈxye resil reheb li cuanqueb Canaán. Eb aˈan ac xeˈrabi a̱cuesil. Ac nequeˈxnau nak cuancat kiqˈuin ut xcuil a̱cuu. Nequeˈxnau nak la̱at catcˈamoc be chiku riqˈuin li chok chi cutan ut riqˈuin li xam chiru kˈojyi̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui la̱at ta̱sach ruheb la̱ tenamit chi junaj cua, eb aˈan teˈa̱tinak cha̱cuix ut teˈxye:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Li Ka̱cuaˈ incˈaˈ quiru rocsinquileb lix tenamit saˈ li naˈajej aˈin usta quixyechiˈi reheb riqˈuin juramento. Joˈcan nak quixcamsiheb saˈ li chaki chˈochˈ, chaˈkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in tintzˈa̱ma cha̱cuu, at Ka̱cuaˈ, nak ta̱cˈut chiku lix nimal la̱ cuanquil. Chaba̱nu li cˈaˈru cayechiˈi ke nak caye ke chi joˈcaˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in li Ka̱cuaˈ li nimajcual Dios. La̱in nin-uxta̱nan u ut nincuy li ma̱usilal nequeˈxba̱nu li tenamit usta nequeˈxkˈetkˈeti rib chicuu. La̱in incˈaˈ ninjoskˈoˈ chi junpa̱t. Numtajenak lin rahom. Incˈaˈ nincanabeb yal chi joˈcan li cuanqueb xma̱c. Ut ninrahobtesiheb li alal cˈajolbej riqˈuin lix ma̱queb lix naˈ xyucuaˈeb toj saˈ li rox saˈ xca̱ xtasalil li ralal xcˈajoleb, chancat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban xnimal la̱ cuuxta̱n chacuy taxak xma̱queb li tenamit aˈin joˈ nak xacuy xma̱queb chalen nak xeˈel chak Egipto toj chalen anakcuan, chan laj Moisés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye re laj Moisés: —La̱in tincuyeb xma̱c joˈ xatzˈa̱ma chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Relic chi ya̱l tinye a̱cue nak la̱in yoˈyo̱quin ut saˈ xcˈabaˈ lin lokˈal li naqˈueheˈ saˈ ruchichˈochˈ,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>tinye a̱cue nak ma̱ jun reheb li cui̱nk aˈin li xeˈcuechˈin cue teˈoc saˈ li naˈajej li quinyechiˈi reheb. Eb aˈan queˈril lin lokˈal ut queˈril ajcuiˈ li sachba chˈo̱lej li quinba̱nu aran Egipto joˈqueb ajcuiˈ li sachba chˈo̱lej li quinba̱nu saˈ li chaki chˈochˈ. Abanan nabal sut queˈxyal cuix ut incˈaˈ queˈxba̱nu li cˈaˈru quinye reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak incˈaˈ teˈril li cha̱bil naˈajej li quinyechiˈi reheb lix xeˈto̱nil yucuaˈeb. Ma̱ jun reheb li xeˈqˈuehoc injoskˈil teˈoc saˈ li cha̱bil naˈajej li quinyechiˈi reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan laj Caleb li naxqˈue xchˈo̱l chi cˈanjelac chicuu, aˈan jalan xnaˈleb chiruheb li jun chˈol. Aˈan tinqˈue chi oc saˈ li naˈajej li quicuulac chak rilbal. Ut eb li ralal xcˈajol teˈe̱chani̱nk re li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Amalec ut eb laj Canaán cuanqueb saˈ li ru takˈa aˈan. Joˈcan nak la̱ex texsukˈi̱k cuulaj saˈ li chaki chˈochˈ ut texxic cuan cuiˈ li Caki Palau, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quia̱tinac cuiˈchic riqˈuin laj Moisés ut laj Aarón ut quixye reheb:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>—¿Joˈ najtil chic tincuy nak yo̱keb chincuechˈinquil eb laj Israel, li incˈaˈ useb xnaˈleb? La̱in nacuabi nak nequeˈxcuechˈi cuix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱ye reheb chi joˈcaˈin: —Relic chi ya̱l yoˈyo̱quin la̱in li Ka̱cuaˈ. La̱in tinba̱nu nak te̱cˈul li cˈaˈru yo̱quex chixyebal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Relic chi ya̱l ninye e̱re nak saˈ li chaki chˈochˈ aˈin texca̱mk che̱junilex la̱ex li quex-ajla̱c, li ac cuan junmay chihab e̱re, xban nak xecuechˈi cuix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Relic chi ya̱l nak ma̱ jun e̱re la̱ex tex-oc saˈ li naˈajej quinyechiˈi e̱re riqˈuin juramento. Caˈaj cuiˈ eb laj Caleb li ralal laj Jefone ut laj Josué li ralal laj Nun naru teˈoc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan le̱ ralal e̱cˈajol li queye nak teˈchapekˈ xbaneb li xicˈ nequeˈiloc e̱re, aˈan eb li tebinqˈue chi cua̱nc aran saˈ li naˈajej li xetzˈekta̱na.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈut la̱ex texca̱mk saˈ li chaki chˈochˈ li yo̱quex cuiˈ chi numecˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb le̱ ralal e̱cˈajol teˈcua̱nk saˈ li chakiˈ chˈochˈ. Chiru caˈcˈa̱l chihab teˈxbeni ribeb. Teˈxcˈul chi joˈcan toj ta̱cuulak xkˈehil nak texca̱mk che̱junilex saˈ li chaki chˈochˈ xban nak xekˈetkˈeti e̱rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chiru caˈcˈa̱l chihab yo̱kex chi be̱c saˈ li chaki chˈochˈ re xtojbal rix le̱ ma̱c. Jun chihab te̱toj cuiˈ rix li ju̱nk cutan nak quexcuulac chak xqˈuebal retal li naˈajej. La̱ex te̱qˈue retal nak li ani nakˈetoc re li cua̱tin, tento nak tixtoj rix lix ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Relic chi ya̱l nak tinba̱nu e̱re joˈ xinye xban nak junaj e̱chˈo̱l nak xekˈetkˈeti e̱rib chicuu. Saˈ li chaki chˈochˈ aˈin tex-osokˈ. Arin texca̱mk, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li tenamit queˈoc chi cuechˈi̱nc xma̱queb li cui̱nk li queˈtakla̱c xban laj Moisés chixqˈuebal retal li naˈajej Canaán xban nak moco ya̱l ta li coleˈxye chirix li naˈajej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cui̱nk aˈan queˈcam xban nak li Dios quixtakla chak jun li caki yajel saˈ xbe̱neb xban nak incˈaˈ us queˈxye chirix li naˈajej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ xya̱nkeb li cablaju chi cui̱nk li queˈco̱eb chirilbal li naˈajej, caˈaj chic eb laj Josué li ralal laj Nun ut laj Caleb li ralal laj Jefone queˈcana chi yoˈyo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak laj Moisés quixye resil reheb li cˈaˈru quixye li Ka̱cuaˈ chixjunileb laj Israel queˈrahoˈ saˈ xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈ cuulajak chic nak toj ekˈela chi us queˈco̱eb saˈ xbe̱n jun li tzu̱l ut queˈxye: —Ya̱l nak xoma̱cob, abanan anakcuan toxic saˈ li naˈajej li quixyechiˈi ke li Ka̱cuaˈ, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Moisés quixye reheb: —¿Cˈaˈut nak yo̱quex chixkˈetbal li cˈaˈru xye li Dios? Cui tex-oc saˈ li naˈajej aˈan, incˈaˈ us tex-e̱lk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mexxic xban nak li Ka̱cuaˈ moco cuan ta chic e̱riqˈuin. Eb li xicˈ nequeˈiloc e̱re teˈnumta̱k saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui texpletik riqˈuineb laj Amalec ut riqˈuineb laj Canaán texcamsi̱k xbaneb. Li Dios incˈaˈ textenkˈa xban nak xekˈet li cˈaˈru quixye, chan laj Moisés reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan incˈaˈ queˈabin chiru laj Moisés. Queˈco̱eb ban saˈ li naˈajej li tzu̱l ru. Laj Moisés ut li Lokˈlaj Ca̱x incˈaˈ queˈel saˈ li naˈajej li cuanqueb cuiˈ lix muheba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb laj Amalec ut eb laj Canaán li cuanqueb saˈ li naˈajej li tzu̱l ru, queˈcube chi pletic riqˈuineb ut queˈnumta saˈ xbe̱neb. Queˈra̱linaheb toj saˈ li naˈajej Horma.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-13.html>&larr;</a>&nbsp;&nbsp;<font class=titleType><b>Numbers (14/36)</b></font>&nbsp;&nbsp;<a href=Simple-Numbers-15.html>&rarr;</a>
</td></tr></table>


</body></html>
