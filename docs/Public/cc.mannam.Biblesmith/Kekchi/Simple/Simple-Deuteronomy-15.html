<html><head><title>
Deuteronomy (15/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-14.html>&larr;</a>&nbsp;&nbsp;<font class=titleType><b>Deuteronomy (15/34)</b></font>&nbsp;&nbsp;<a href=Simple-Deuteronomy-16.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Rajlal cuukub chihab te̱cuy xma̱queb li ani cuanqueb xcˈas e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin te̱ba̱nu. Li ani quixqˈue chi toˈ lix tumin tixcuy xma̱c li ani cuan xcˈas riqˈuin. Incˈaˈ naru tixye reheb li rech aj Israel nak tixtoj lix cˈas xban nak li Ka̱cuaˈ quixye nak incˈaˈ chic tento nak teˈxtoj xcˈas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li jalan xtenamiteb teˈxtoj lix cˈaseb, abanan le̱ rech tenamitil te̱cuy xma̱queb. Incˈaˈ teˈxtoj lix cˈaseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui te̱ba̱nu chi joˈcan, incˈaˈ ta̱cua̱nk nebaˈil saˈ e̱ya̱nk. Li Ka̱cuaˈ le̱ Dios texrosobtesi chi us saˈ li naˈajej li tixqˈue e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Texrosobtesi cui te̱pa̱b chi anchal le̱ chˈo̱l li cˈaˈru xye e̱re li Ka̱cuaˈ le̱ Dios ut te̱ba̱nu li cˈaˈru naxye saˈ li chakˈrab li yo̱quin chixyebal e̱re anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ le̱ Dios texrosobtesi joˈ quixyechiˈi e̱re. Ut ta̱cua̱nk nabal le̱ tumin re te̱qˈue chi toˈ reheb nabal li xni̱nkal ru tenamit. Abanan la̱ex ma̱ bar te̱patzˈ e̱tumin chi toˈ. La̱ex nimak le̱ cuanquil saˈ xbe̱neb nabal li tenamit. Abanan ma̱ ani ta̱cua̱nk xcuanquil saˈ e̱be̱n la̱ex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui junak le̱ rech tenamitil nebaˈ saˈ junak reheb le̱ tenamit li tixqˈue e̱re li Ka̱cuaˈ le̱ Dios, me̱kˈetkˈeti e̱rib chixtenkˈanquil. Te̱tenkˈa ban chi incˈaˈ minbilak e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱tenkˈa chi anchal e̱chˈo̱l ut te̱toˈoni re li joˈ qˈuial li ta̱raj ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Micuan yibru naˈleb saˈ le̱ chˈo̱l ut me̱ye “La̱in incˈaˈ tinqˈue cˈaˈru re chi toˈ xban nak cuulac re li xcuuk li chihab nak incˈaˈ teˈxqˈue re̱kaj li nequeˈxtoˈoni.” Cui incˈaˈ nequeqˈue chi toˈ li cˈaˈru naraj, naru tixya̱ba xcˈabaˈ li Dios ut li Dios tixqˈue saˈ e̱be̱n li ma̱c xeba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cheqˈue ban chi anchal e̱chˈo̱l ut chi nabal li cˈaˈru ta̱raj. Ut li Ka̱cuaˈ texrosobtesi riqˈuin chixjunil li cˈaˈru nequeba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junelic ta̱cua̱nk nebaˈ saˈ le̱ tenamit. Joˈcan nak la̱in ninye e̱re nak te̱tenkˈaheb le̱ ras e̱ri̱tzˈin ut te̱tenkˈaheb ajcuiˈ li nebaˈ ut li tenkˈa̱c nequeˈraj saˈ e̱tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui te̱lokˈ junak e̱mo̱s e̱rech aj Israel, usta cui̱nk usta ixk, cuakib chihab ajcuiˈ ta̱cˈanjelak che̱ru. Saˈ xcuuk li chihab te̱risi. Libre chic ta̱cana̱k ut incˈaˈ tento tixtoj li relic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak ta̱e̱lk e̱riqˈuin, me̱takla chi ma̱cˈaˈ cuan re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱qˈue ban lix queto̱mk li te̱risi saˈ xya̱nk le̱ re. Ut te̱qˈue chi nabal li ru le̱ racui̱mk ut le̱ vino. Joˈ chanru nak quexrosobtesi li Ka̱cuaˈ, joˈcan nak te̱qˈue li cˈaˈru re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chijulticokˈ e̱re chanru nak quexcuan chak la̱ex chokˈ rahobtesinbil mo̱s aran Egipto ut li Ka̱cuaˈ le̱ Dios quicoloc chak e̱re. Joˈcan nak la̱in xinqˈue e̱re li chakˈrab aˈin anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan, ma̱re le̱ mo̱s tixye e̱re nak incˈaˈ naraj e̱lc e̱riqˈuin xban nak nequexra ut naxraheb ajcuiˈ le̱ ralal e̱cˈajol, ut naxnau nak us cua̱nk e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui naxye e̱re chi joˈcan, te̱xakab le̱ mo̱s chiru li puerta ut te̱hop lix xic riqˈuin jun li chˈi̱chˈ kˈes ruˈuj. Aˈan retalil nak ta̱cana̱k chokˈ e̱mo̱s chi junaj cua. Joˈcan te̱ba̱nu riqˈuin le̱ mo̱s, usta ixk, usta cui̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Me̱cˈoxla nak chˈaˈaj chokˈ e̱re xcanabanquil libre le̱ mo̱s. Julticokˈ e̱re nak quicˈanjelac che̱ru chiru cuakib chihab ut incˈaˈ terto xtojbal joˈ eb li tojbil mo̱s. Cui te̱ba̱nu chi joˈcan, li Ka̱cuaˈ le̱ Dios texrosobtesi ut us tex-e̱lk riqˈuin chixjunil li te̱ba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱kˈaxtesi re li Ka̱cuaˈ le̱ Dios li xbe̱n ral le̱ cuacax li te̱lom, ut li xbe̱n ral le̱ carner li te̱lom. Incˈaˈ te̱qˈue chi cˈanjelac li xbe̱n ral le̱ bo̱yx ut me̱bes rix li xbe̱n ral le̱ carner.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Rajlal chihab e̱rochben le̱ ralal e̱cˈajol te̱tzaca xtibel li xul aˈan chiru li Ka̱cuaˈ saˈ li naˈajej li tixsicˈ ru re te̱lokˈoni cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan incˈaˈ naru te̱qˈue chokˈ mayej chiru li Ka̱cuaˈ junak xul cui cuan re̱cˈ, malaj ut cui ye̱k rok, malaj ut mutzˈ li ru. Cui incˈaˈ tzˈakal re ru incˈaˈ naru te̱mayeja chiru li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱tzaca li xul aˈan saˈ eb le̱ tenamit. Usta muxbil e̱ru usta incˈaˈ muxbil e̱ru, naru te̱tzaca joˈ nak nequetzacaheb li quej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan, incˈaˈ naru te̱tzaca xquiqˈuel. Te̱hoy ban lix quiqˈuel saˈ chˈochˈ joˈ nak nequehoy li haˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-14.html>&larr;</a>&nbsp;&nbsp;<font class=titleType><b>Deuteronomy (15/34)</b></font>&nbsp;&nbsp;<a href=Simple-Deuteronomy-16.html>&rarr;</a>
</td></tr></table>


</body></html>
