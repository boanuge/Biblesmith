<html><head><title>
Isaiah (10/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-9.html>&larr;</a>&nbsp;&nbsp;<font class=titleType><b>Isaiah (10/66)</b></font>&nbsp;&nbsp;<a href=Simple-Isaiah-11.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Raylal ta̱cha̱lk saˈ e̱be̱n la̱ex li nequeqˈue li chakˈrab li moco ti̱c ta re xrahobtesinquileb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban li chakˈrab li xeqˈue incˈaˈ nequexrakoc a̱tin saˈ xya̱lal saˈ xbe̱neb li nebaˈ ut eb li rahobtesinbileb. Ut nequemakˈ li cˈaˈru reheb chiruheb li xma̱lcaˈan joˈ eb ajcuiˈ li ma̱cˈaˈ xnaˈ xyucuaˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱ex, ¿cˈaˈru te̱ba̱nu nak ta̱cha̱lk li rakba a̱tin saˈ e̱be̱n? ¿Cˈaˈru te̱ba̱nu nak junak tenamit ta̱cha̱lk chak chi najt chixsachbal e̱ru? ¿Ani aj iqˈuin te̱patzˈ e̱tenkˈanquil? Ut, ¿bar te̱canab le̱ biomal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui incˈaˈ te̱cubsi e̱rib la̱ex texcamsi̱k saˈ li ple̱t, malaj ut texchapekˈ ut texcˈamekˈ chi pre̱xil saˈ jalan tenamit. Abanan chi moco riqˈuin aˈan ta̱numekˈ xjoskˈil li Dios. Toj texqˈue chixtojbal e̱ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Eb laj Asiria nequeˈcˈanjelac chicuu joˈ jun li tzˈu̱m re xqˈuebaleb chixtojbal xma̱queb li tenamit li yo̱ injoskˈil saˈ xbe̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in nintaklaheb laj Asiria chi pletic riqˈuineb laj Israel xban nak incˈaˈ useb xnaˈleb. Nintaklaheb chi pletic riqˈuineb li nequeˈqˈuehoc injoskˈil re nak teˈelkˈa̱k li cˈaˈru reheb. Nintaklaheb chi numta̱c saˈ xbe̱neb lin tenamit. Teˈxyekˈi saˈ rokeb. Chanchan nak nayekˈi̱c li sulul saˈ be.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan ma̱cuaˈ aˈan li naxcˈoxla lix reyeb laj Asiria. Li cuan saˈ xcˈaˈux li rey, aˈan xsachbal nabaleb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix reyeb laj Asiria naxye: —Chixjunileb li cuanqueb chokˈ rey cuanqueb rubel incuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma incˈaˈ ta biˈ juntakˈe̱teb li tenamit Calno ut Carquemis? ¿Ma incˈaˈ ta biˈ juntakˈe̱teb li tenamit Hamat ut Arfad? Ut, ¿ma incˈaˈ ta biˈ juntakˈe̱teb Samaria ut Damasco?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in xinnumta saˈ xbe̱neb li tenamit li nabal xdioseb. Nequeˈxkˈax xqˈuial lix dioseb li tenamit Jerusalén ut Samaria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma incˈaˈ ta biˈ ta̱ru̱k tinba̱nu re li tenamit Jerusalén ut lix dioseb joˈ xinba̱nu re Samaria ut lix dioseb? chan lix reyeb laj Asiria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan nak li Ka̱cuaˈ acak xrakeˈ chi rakoc a̱tin saˈ xbe̱neb li cuanqueb aran Jerusalén ut saˈ li tzu̱l Sión, tojoˈnak tixqˈue chixtojbal xma̱c lix reyeb laj Asiria xban nak naxkˈetkˈeti rib ut naxnimobresi rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix reyeb laj Asiria naxye: —Chixjunil li xinba̱nu, xinba̱nu xban nak cuan innaˈleb ut incuanquil. Xban nak ninnau cˈoxlac, us xin-el riqˈuin li xinba̱nu. Xinnumta saˈ xbe̱neb nabal li tenamit ut xincˈam chokˈ cue lix biomaleb. Ut xinmakˈ lix cuanquileb lix reyeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xinchap lix biomaleb li tenamit ut ma̱ ani xchˈeˈoc cue. Chanchan nak xinxoqueb li mol li ma̱ ani naa̱tinac chirix ut laj xicˈanel xul incˈaˈ quirecˈasi xxicˈ chinseˈbesinquil, chi moco quixjap re chixcolbal, chan lix reyeb laj Asiria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma naru ta biˈ tixnimobresi rib li ma̱l chiru li ani nachˈeˈoc re? ¿Ma naru ta biˈ tixkˈetkˈeti rib li seruch chiru li ani nachˈeˈoc re? ¿Ma naru ta biˈ ta̱cuaclesi̱k junak cui̱nk xban li xukˈ? Ut, ¿ma naru ta biˈ nak li cheˈ tixtakla junak li cui̱nk?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak li nimajcual Dios ta̱risi lix lokˈal eb li cauheb rib. Tixtakla jun li yajel saˈ xbe̱neb. Chanchan nak yo̱keb chi cˈatc xban xam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios li nacutanobresin re lix cˈaˈuxeb laj Israel tixsacheb ru. Li Dios Santo tixsacheb ru li tenamit aˈan chiru jun cutan joˈ nak li xam naxcˈat li qˈuix ut li pim.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tixsach ruheb li cha̱bil chˈochˈ ut li qˈuicheˈ. Li naˈajej ta̱cana̱k chi ma̱cˈaˈ cuan chi saˈ. Chanchan junak li yaj li ma̱cˈaˈ chic xmetzˈe̱u.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ chic qˈui li cheˈ li teˈcana̱k. Junak chˈina al ta̱ru̱k ta̱ajla̱nk reheb xban nak incˈaˈ chic qˈui.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan eb laj Israel, li ralal xcˈajol laj Jacob, li incˈaˈ queˈsach ruheb, incˈaˈ chic teˈxcˈojob xchˈo̱l riqˈuineb li cui̱nk li queˈsachoc ruheb. Teˈyoˈoni̱nk ban riqˈuin li Ka̱cuaˈ, li Dios Santo, lix Dioseb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel, li ralal xcˈajol laj Jacob, li incˈaˈ teˈsachekˈ ruheb, teˈsukˈi̱k riqˈuin li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta kˈaxal nabaleb laj Israel, joˈ xqˈuial li samaib li cuan chire li palau, abanan ta̱cuulak xkˈehil nak incˈaˈ chic qˈuihakeb. Aˈaneb li teˈsukˈi̱k riqˈuin li Ka̱cuaˈ. Ac yebil nak ta̱rakekˈ a̱tin saˈ xbe̱neb laj Israel ut ta̱sachekˈ ruheb lix qˈuialeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Relic chi ya̱l li Ka̱cuaˈ li nimajcual Dios tixsach ru lix tenamiteb joˈ quixye nak tixba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ li nimajcual Dios naxye reheb lix tenamit li cuanqueb Sión: —Ex intenamit, mexxucuac chiruheb laj Asiria usta teˈxba̱nu raylal e̱re joˈ queˈxba̱nu eb laj Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chi se̱b ta̱numekˈ lin joskˈil saˈ e̱be̱n. Tojoˈnak tincuisi injoskˈil saˈ xbe̱neb laj Asiria ut tinsach ruheb, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li nimajcual Dios tixqˈueheb chixtojbal xma̱queb joˈ quixba̱nu reheb laj Madián nak quixcamsiheb saˈ li sako̱nac li cuan aran Oreb. Tixcˈut lix cuanquil chiruheb laj Asiria joˈ nak quixcˈut chiruheb laj Egipto nak queˈoc chi numecˈ saˈ li Caki Palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan tex-isi̱k rubel xcuanquil eb laj Asiria. Incˈaˈ chic texrahobtesi̱k xbaneb. Chanchan nak ta̱isi̱k li a̱lal i̱k li cuan saˈ e̱be̱n. Malaj ut chanchan nak ta̱isi̱k junak yugo saˈ e̱be̱n. Chanchan nak ta̱tokekˈ li yugo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li xicˈ nequeˈiloc e̱re queˈpletic riqˈuin li tenamit Ajat. Queˈnumeˈ aran Migrón. Queˈxcanab li i̱k aran Micmas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈnumeˈ saˈ li tzu̱l ut queˈxyi̱b lix muheba̱leb aran Geba. Cˈajoˈ nak teˈxucuak li cuanqueb Ramá. Ut li cuanqueb aran Gabaa saˈ lix tenamit laj Saúl queˈe̱lelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Japomak e̱re, la̱ex li cuanquex Galim; japomak e̱re chi cau re nak ta̱abi̱k toj Lais. Tokˈob ruheb li cuanqueb Anatot.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cuanqueb aran Madmena queˈe̱lelic ut eb li cuanqueb Geba queˈxmuk ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li cutan aˈan eb li xicˈ nequeˈiloc e̱re teˈxyi̱b lix muheba̱leb aran Nob. Ut teˈxic chi pletic saˈ li tzu̱l Sión li cuan Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan li Ka̱cuaˈ Dios li kˈaxal nim xcuanquil tixsach ruheb riqˈuin xnimal xcuanquil. Chanchan nak nequeˈxtˈan li ni̱nki cheˈ. Li cuanqueb xcuanquil teˈcutekˈ xxuta̱n ut teˈisi̱k xcuanquileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈcubsi̱k xcuanquileb joˈ nak nequeˈyoqˈueˈ riqˈuin ma̱l li ni̱nki cheˈ saˈ qˈuicheˈ. Chanchan nak nequeˈtˈaneˈ li cha̱bil cheˈ aran Líbano.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-9.html>&larr;</a>&nbsp;&nbsp;<font class=titleType><b>Isaiah (10/66)</b></font>&nbsp;&nbsp;<a href=Simple-Isaiah-11.html>&rarr;</a>
</td></tr></table>


</body></html>
