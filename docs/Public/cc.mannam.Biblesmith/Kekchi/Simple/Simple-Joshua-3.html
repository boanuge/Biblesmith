<html><head><title>
Joshua (3/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-2.html>&larr;</a>&nbsp;&nbsp;<font class=titleType><b>Joshua (3/24)</b></font>&nbsp;&nbsp;<a href=Simple-Joshua-4.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈ cuulajak chic ekˈela queˈel Sitim laj Josué rochbeneb chixjunileb laj Israel ut queˈco̱eb. Queˈcuulac cuan cuiˈ li nimaˈ Jordán. Abanan incˈaˈ queˈnumeˈ jun pacˈal. Toj queˈcana chi hila̱nc aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ac xnumeˈ oxib cutan, eb li nequeˈcˈamoc be saˈ xya̱nkeb laj Israel queˈxsuti li naˈajej li yo̱queb cuiˈ chi hila̱nc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈxye reheb chixjunileb chi joˈcaˈin: —Nak te̱ril nak yo̱k chak chi cha̱lc li Lokˈlaj Ca̱x li yo̱keb chak chixcˈambal eb laj levita laj tij, la̱ex tex-e̱lk chak saˈ le̱ naˈaj ut texxic chirix,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>re nak te̱nau li be bar yo̱kex chi xic, xban nak la̱ex ma̱ jun sut numenakex saˈ li be aˈan. Abanan mexjiloc chi nachˈ riqˈuin li Lokˈlaj Ca̱x li xocxo cuiˈ lix contrato li Dios. Jun kilómetro ban xnajtil cua̱nkex chirix, chanqueb laj cˈamol be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Josué quixye reheb li tenamit: —Santobresihomak e̱rib xban nak cuulaj tixba̱nu xni̱nkal ru milagro li Ka̱cuaˈ saˈ kaya̱nk.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Josué quixye ajcuiˈ reheb laj tij: —Pakomak li Lokˈlaj Ca̱x ut numenkex chiruheb li tenamit, chan. Ut eb aˈan queˈxpako li Lokˈlaj Ca̱x ut queˈnumeˈ chiruheb li tenamit.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios quixye re laj Josué: —Chalen anakcuan tinqˈue a̱cuanquil re nak eb laj Israel teˈxqˈue a̱lokˈal ut teˈxnau nak la̱in cuanquin a̱cuiqˈuin joˈ nak quincuan riqˈuin laj Moisés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱ye reheb laj tij li yo̱keb chi cˈamoc re li Lokˈlaj Ca̱x, “Nak tex-oc saˈ li nimaˈ Jordán, aran texxakli̱k,” chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Josué quixye reheb laj Israel: —Jilonkex chak ut abihomak li cˈaˈru yo̱ chixyebal li Ka̱cuaˈ li kaDios.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye ajcuiˈ reheb: —Nak li Lokˈlaj Ca̱x ta̱numekˈ jun pacˈal li nimaˈ Jordán, te̱nau nak li yoˈyo̱quil Dios cuan saˈ kaya̱nk ut aˈan ajcuiˈ ta̱isi̱nk reheb laj cananeo, eb laj heteo, eb laj heveo, eb laj ferezeo, eb laj gergeseo, eb laj amorreo ut eb laj jebuseo saˈ li kabe li bar tonumekˈ cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix Lokˈlaj Ca̱x li Ka̱cuaˈ laj e̱chal re chixjunil li ruchichˈochˈ, aˈan ta̱cˈamok be chiku nak tonumekˈ jun pacˈal li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan ut ta̱sicˈ ruheb cablaju chi cui̱nk. Junju̱nk chi cui̱nk ta̱sicˈ saˈ xya̱nkeb li junju̱nk xte̱paleb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak teˈxxakab li rokeb saˈ li nimaˈ Jordán eb laj tij li yo̱keb chi cˈamoc re lix Lokˈlaj Ca̱x li Ka̱cuaˈ laj e̱chal re chixjunil li ruchichˈochˈ, li haˈ tixjach rib chi ribil rib. Li rok li haˈ li nachal chak takecˈ tixtu̱b rib. Incˈaˈ chic ta̱be̱k, chan laj Josué.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel queˈel chak saˈ lix naˈajeb li cuanqueb cuiˈ ut eb laj tij li yo̱queb chi cˈamoc re li Lokˈlaj Ca̱x, aˈaneb li yo̱queb chi cˈamoc be chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li nimaˈ Jordán cau yo̱ chi be̱c rok xban nak nabutˈin saˈ xkˈehil li sicˈoc trigo. Ut eb laj tij li yo̱queb chi cˈamoc re li Lokˈlaj Ca̱x queˈxqˈue li rokeb saˈ li haˈ chire li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li rok li haˈ li nachal chak takecˈ quixakli nachˈ riqˈuin li tenamit Adam li cuan chixcˈatk li naˈajej Saretán. Li tenamit aˈan najt cuan riqˈuin li naˈajej li yo̱queb cuiˈ chi numecˈ laj Israel. Ut incˈaˈ chic naxic li haˈ takˈa saˈ li palau Mar Muerto xcˈabaˈ. Joˈcan nak quixjach rib li haˈ nak quixakli. Ut eb laj Israel queˈnumeˈ jun pacˈal saˈ xjayal li naˈajej Jericó.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chaki li chˈochˈ queˈnumeˈ cuiˈ chixjunileb laj Israel saˈ li nimaˈ Jordán. Ut eb laj tij li yo̱queb chi cˈamoc re lix Lokˈlaj Ca̱x li Ka̱cuaˈ xakxo̱queb saˈ xyi li nimaˈ Jordán nak yo̱queb chi numecˈ li tenamit, ut chaki li chˈochˈ li xakxo̱queb cuiˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-2.html>&larr;</a>&nbsp;&nbsp;<font class=titleType><b>Joshua (3/24)</b></font>&nbsp;&nbsp;<a href=Simple-Joshua-4.html>&rarr;</a>
</td></tr></table>


</body></html>
