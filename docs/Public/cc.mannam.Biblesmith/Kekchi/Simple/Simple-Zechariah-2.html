<html><head><title>
Zechariah (2/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-1.html>&larr;</a>&nbsp;&nbsp;<font class=titleType><b>Zechariah (2/14)</b></font>&nbsp;&nbsp;<a href=Simple-Zechariah-3.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixcˈutbesi chicuu jun chic li visión. Quicuil jun li cui̱nk cuan jun li cˈa̱m re bisoc saˈ rukˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinpatzˈ re: —¿Bar xic a̱cue?— Ut aˈan quixye cue: —Xic cue chixbisbal li tenamit Jerusalén. Tinbis joˈ nimal rok ut joˈ nimal ru, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Qui-el li ángel li yo̱ chi a̱tinac cuiqˈuin. Nak yo̱ chi xic, quicuil jun chic li ángel co̱ chixcˈulbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye re: —Ayu saˈ junpa̱t chixtaubal li cui̱nk li xic re chi bisoc ut ta̱ye re nak teˈta̱mk cuiˈchic li cristian saˈ li tenamit Jerusalén. Xban xqˈuial li tenamit ut xban xqˈuialeb lix queto̱mk incˈaˈ chic ta̱cua̱nk li tzˈac li sutsu cuiˈ li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan sutsu̱k riqˈuin xam li tenamit Jerusalén nak cua̱nkin riqˈuineb chixcolbaleb riqˈuin lin cuanquil. Ut tincˈutbesi lin lokˈal saˈ xya̱nkeb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye reheb lix tenamit: —Abihomak la̱ex aj Israel. La̱in xinjeqˈuin e̱ru saˈ chixjunil li ruchichˈochˈ. Anakcuan tex-e̱lk saˈ li naˈajej li cuan saˈ li norte.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj Jerusalén, li cuanquex Babilonia, elenkex ut sukˈinkex cuiˈchic saˈ le̱ naˈaj, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak acak xqˈue lin lokˈal li Ka̱cuaˈ li nimajcual Dios quinixtakla xyebal e̱re cˈaˈru teˈxcˈul li xni̱nkal ru tenamit li queˈrahobtesin e̱re ut queˈnumta saˈ e̱be̱n. Li ani narahobtesin e̱re, chanchan ajcuiˈ nak la̱in quineˈxrahobtesi, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak tinqˈueheb saˈ raylal. Ut la̱ex li cuanquex chokˈ xmo̱seb, texinqˈue chi numta̱c saˈ xbe̱neb aˈan re nak te̱nau nak li nimajcual Dios, aˈan li quitaklan chak cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye: —Bichankex chi sa saˈ e̱chˈo̱l la̱ex aj Jerusalén xban nak la̱in tincua̱nk e̱riqˈuin, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan nabalakeb li tenamit teˈpa̱ba̱nk re li Ka̱cuaˈ. Ut aˈan tixye: —Aˈanakeb ajcuiˈ lin tenamit. Ut la̱in tincua̱nk riqˈuineb, chaˈak li Ka̱cuaˈ. Ut la̱ex te̱nau nak li nimajcual Dios, aˈan li quitaklan chak cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ ta̱cua̱nk cuiˈchic aran Judá saˈ li Santil Naˈajej ut teˈsiqˈuekˈ cuiˈchic ruheb laj Jerusalén xban li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li cuanqueb saˈ ruchichˈochˈ cheˈxxucua ta ru li Ka̱cuaˈ ut incˈaˈ ta chic teˈecˈa̱nk xban nak aˈan tixcanab chak lix Santil Naˈaj ut ta̱cha̱lk saˈ kaya̱nk.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-1.html>&larr;</a>&nbsp;&nbsp;<font class=titleType><b>Zechariah (2/14)</b></font>&nbsp;&nbsp;<a href=Simple-Zechariah-3.html>&rarr;</a>
</td></tr></table>


</body></html>
