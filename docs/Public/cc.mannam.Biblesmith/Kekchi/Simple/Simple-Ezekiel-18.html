<html><head><title>
Ezekiel (18/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-17.html>&larr;</a>&nbsp;&nbsp;<font class=titleType><b>Ezekiel (18/48)</b></font>&nbsp;&nbsp;<a href=Simple-Ezekiel-19.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quia̱tinac cuiˈchic cuiqˈuin ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—¿Cˈaˈru nequecˈoxla chirix li jaljo̱quil ru a̱tin aˈin li yo̱queb chixyebal chirixeb laj Israel? Li naˈbej yucuaˈbej nequeˈxlou li uvas rare ut aˈ chic lix cocˈaleb nequeˈecˈan lix rahil re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li yoˈyo̱quil Dios ninye e̱re nak chi ya̱l ma̱ jun cua chic ta̱yema̱nk li jaljo̱quil ru a̱tin aˈin saˈ li naˈajej Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li cristian cueheb la̱in joˈ li naˈbej yucuaˈbej joˈ eb ajcuiˈ li alal cˈajolbej. Ut li ani nama̱cob, aˈan ta̱ca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui junak li cui̱nk ti̱c xchˈo̱l, aˈan nacuan saˈ ti̱quilal ut naxba̱nu li us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ naxlokˈoniheb li yi̱banbil dios li cuanqueb Israel, chi moco naxcuaˈ li tzacae̱mk mayejanbil saˈ li tzu̱l. Incˈaˈ naxchˈic rib riqˈuin rixakil li ras ri̱tzˈin, chi moco nacuan riqˈuin li rixakil nak yo̱ xyajel re li po.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ ani naxrahobtesi chi moco na-elkˈac. Naxkˈaxtesi li nequeˈxcanab riqˈuin chokˈ xprenda li ani natoˈonin. Naxqˈue xtzacae̱mk li ta̱tzˈoca̱k ut naxqˈue rakˈ li ma̱cˈaˈ rakˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ naxpatzˈ ral lix tumin li naxqˈue chi toˈ. Incˈaˈ naxsicˈ xbiomal riqˈuin xtoˈoninquil tumin. Incˈaˈ naxcˈu̱luban xchˈo̱l xba̱nunquil li ma̱usilal ut narakoc a̱tin saˈ xya̱lal nak cuan junak chˈaˈajquilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li jun aˈan naxpa̱b lin chakˈrab ut naxqˈue xchˈo̱l chixba̱nunquil li ninye. Aˈan ti̱c xchˈo̱l ut ta̱cua̱nk xyuˈam, chan li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱re li cui̱nk li ti̱c xchˈo̱l cuan junak li ralal aj e̱lkˈ nacamsin ut naxba̱nu li incˈaˈ us li ma̱ jun sut quixba̱nu li yucuaˈbej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut ma̱re naxtzaca li tzacae̱mk mayejanbil saˈ eb li tzu̱l chiruheb li jalanil dios, ut naxchˈic rib riqˈuin li rixakil li ras ri̱tzˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱re naxrahobtesiheb li nebaˈ ut li tenkˈa̱c teˈraj ut na-elkˈa̱c. Incˈaˈ naxkˈaxtesi li cˈaˈru quiqˈueheˈ re chokˈ prenda. Naxlokˈoniheb li jalanil dios ut naxba̱nu li ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Naxpatzˈ nabal li ral li tumin li naxqˈue chi toˈ. ¿Ma ta̱cana̱k ta biˈ chi yoˈyo li alalbej aˈan? Incˈaˈ. Aˈan ta̱camsi̱k xban li ma̱usilal li quixba̱nu ut xcˈulub nak ta̱camsi̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱re li cui̱nk li incˈaˈ us xnaˈleb cuan junak li ralal naxqˈue retal nak incˈaˈ us naxba̱nu lix yucuaˈ. Ut li alalbej incˈaˈ tixba̱nu joˈ naxba̱nu lix yucuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ naxcuaˈ li tzacae̱mk mayejanbil saˈ eb li tzu̱l chiruheb li jalanil dios, chi moco tixlokˈoniheb li jalanil dios li cuanqueb Israel. Ut incˈaˈ tixchˈic rib riqˈuin rixakil li ras ri̱tzˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ naxrahobtesiheb li ras ri̱tzˈin ut naxkˈaxtesi li cˈaˈru naqˈueheˈ re chokˈ prenda. Incˈaˈ na-elkˈac. Naxqˈue xcuaheb li nequeˈtzˈoca ut naxqˈueheb rakˈ li ma̱cˈaˈ rakˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ naxcˈu̱luban xchˈo̱l xba̱nunquil li ma̱usilal ut incˈaˈ naxpatzˈ ral li tumin li naxqˈue chi toˈ. Naxba̱nu li cˈaˈru naxye saˈ lin chakˈrab ut naxba̱nu li cˈaˈru ninye. Li alalbej aˈan incˈaˈ ta̱ca̱mk xban li ma̱c quixba̱nu lix yucuaˈ. Ta̱cua̱nk ban xyuˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li yucuaˈbej ta̱ca̱mk xban li ma̱c li quixba̱nu nak quixmakˈ chiru li ras ri̱tzˈin li cˈaˈru cuan reheb ut qui-elkˈa̱c. Quixba̱nu li ma̱usilal reheb li ras ri̱tzˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱re la̱ex te̱ye, “¿Cˈaˈut nak li alalbej incˈaˈ ta̱tzˈako̱nk riqˈuin li raylal li tixcˈul li yucuaˈbej?” Li alalbej incˈaˈ ta̱ca̱mk xban nak quixba̱nu li us ut quicuan saˈ ti̱quilal ut quixba̱nu li cˈaˈru naxye saˈ lin chakˈrab. Joˈcan nak ta̱cua̱nk lix yuˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani ta̱ma̱cobk, aˈan ta̱ca̱mk. Li alalbej incˈaˈ tixcˈul li raylal saˈ xcˈabaˈ li ma̱c li quixba̱nu lix yucuaˈ. Chi moco li yucuaˈbej tixcˈul li raylal saˈ xcˈabaˈ li ma̱c li quixba̱nu li ralal. Li ani nacuan saˈ ti̱quilal tixcˈul lix kˈajca̱munquil ut li ani naxba̱nu li ma̱c tixcˈul lix tojbal ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui li cui̱nk li incˈaˈ us xnaˈleb tixcanab li ma̱cobc ut tixpa̱b lin chakˈrab ut tixba̱nu li ti̱quilal ut li us, aˈan incˈaˈ ta̱ca̱mk. Ta̱cua̱nk ban xyuˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li ma̱c li quixba̱nu chak junxil incˈaˈ ta̱julticokˈ re li Dios ut incˈaˈ ta̱camsi̱k xban nak quixjal xnaˈleb ut quixba̱nu li us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li nimajcual Dios quixye: —¿Ma nasahoˈ ta biˈ inchˈo̱l nak junak ta̱ca̱mk xban li ma̱usilal li quixba̱nu? Incˈaˈ. Nasahoˈ ban saˈ inchˈo̱l nak naxjal xcˈaˈux ut naxcanab xba̱nunquil li ma̱usilal ut ta̱cua̱nk xyuˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan cui junak ti̱c xchˈo̱l tixjal xnaˈleb ut tixba̱nu li ma̱usilal li nequeˈxba̱nu li incˈaˈ useb xnaˈleb, li jun aˈan ta̱ca̱mk. Ut incˈaˈ tixcˈul xkˈajca̱munquil li us li quixba̱nu junxil. Ta̱ca̱mk xban li ma̱c li quixba̱nu ut xban nak quixkˈetkˈeti rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cui la̱ex te̱ye nak moco ti̱c ta li cˈaˈru yo̱quin chixba̱nunquil, la̱in li Ka̱cuaˈ tinye e̱re: Abihomak la̱ex aj Israel. ¿Ma ya̱l nak moco ti̱c ta li cˈaˈru yo̱quin chixba̱nunquil? ¿Ma ma̱cuaˈ ta biˈ la̱ex li incˈaˈ nequexcuan saˈ ti̱quilal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui li ti̱c xchˈo̱l tixcanab cua̱nc saˈ ti̱quilal ut tixba̱nu li ma̱usilal, aˈan ta̱ca̱mk saˈ xcˈabaˈ li ma̱usilal li quixba̱nu. Xma̱c li ma̱usilal li yo̱k chixba̱nunquil ta̱ca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui junak yo̱ chixba̱nunquil li ma̱usilal tixjal xcˈaˈux ut tixba̱nu li us ut ta̱cua̱nk saˈ ti̱quilal, li jun aˈan tixcol rix lix yuˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban nak quixqˈue retal nak moco us ta nak yo̱ chi kˈetoc a̱tin, joˈcan nak quixcanab xba̱nunquil li ma̱usilal. Relic chi ya̱l li jun aˈan ta̱cua̱nk xyuˈam. Incˈaˈ ta̱ca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut cui la̱ex aj Israel te̱ye nak moco ti̱c ta li cˈaˈru yo̱quin chixba̱nunquil, la̱in li Ka̱cuaˈ tinye: ¿Ma ya̱l nak moco ti̱c ta li cˈaˈru yo̱quin chixba̱nunquil? ¿Ma ma̱cuaˈ ta biˈ la̱ex li incˈaˈ nequexcuan saˈ ti̱quilal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ex aj Israel, la̱in tinrakok a̱tin saˈ e̱be̱n che̱junju̱nkalex, aˈ yal chanru le̱ yehom e̱ba̱nuhom. Jalomak e̱cˈaˈux ut canabomak xba̱nunquil li ma̱usilal li yo̱quex chixba̱nunquil. Me̱qˈue e̱rib chi sachc xban le̱ ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Canabomak chixjunil le̱ kˈetba a̱tin li xexma̱cob cuiˈ. Jalomak e̱cˈaˈux ut acˈak chic le̱ yuˈam. ¿Cˈaˈut nak te̱qˈue e̱rib chi ca̱mc xban le̱ ma̱c, ex aj Israel?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in ma̱ jun e̱re nacuaj ta̱ca̱mk. Jalomak ban le̱ cˈaˈux ut ta̱cua̱nk le̱ yuˈam, chan li nimajcual Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-17.html>&larr;</a>&nbsp;&nbsp;<font class=titleType><b>Ezekiel (18/48)</b></font>&nbsp;&nbsp;<a href=Simple-Ezekiel-19.html>&rarr;</a>
</td></tr></table>


</body></html>
