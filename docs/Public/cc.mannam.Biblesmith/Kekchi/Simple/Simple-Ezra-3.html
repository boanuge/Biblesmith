<html><head><title>
Ezra (3/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-2.html>&larr;</a>&nbsp;&nbsp;<font class=titleType><b>Ezra (3/10)</b></font>&nbsp;&nbsp;<a href=Simple-Ezra-4.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ xcuuk li po, ac cuanqueb li ralal xcˈajol laj Israel saˈ eb li cocˈ tenamit li cuanqueb nachˈ riqˈuin Jerusalén. Queˈchˈutla chixjunileb li tenamit aran Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Jesúa, li ralal laj Josadac, ut eb laj tij, lix comoneb, ut laj Zorobabel ralal laj Salatiel rochbeneb lix comoneb queˈoc chixyi̱banquil lix artal li Ka̱cuaˈ lix Dioseb laj Israel re teˈxmayeja cuiˈ li xul joˈ tzˈi̱banbil saˈ li chakˈrab li quiqˈueheˈ re laj Moisés laj cˈanjel chiru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta yo̱ xxiuheb xbaneb li jalaneb xtenamit li cuanqueb Jerusalén, queˈxyi̱b li artal chi cha̱bil saˈ lix naˈaj ut queˈxmayeja li cˈatbil xul saˈ xbe̱n li artal rajlal ekˈela ut rajlal ecuu re xlokˈoninquil li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak queˈxyi̱b li cocˈ muheba̱l re nak teˈxba̱nu li ninkˈe re xbantioxinquil chiru li Dios nak queˈcoleˈ, joˈ tzˈi̱banbil saˈ li chakˈrab li quiqˈueheˈ re laj Moisés. Rajlal cutan queˈxmayeja li cˈatbil xul joˈ cˈaynakeb xba̱nunquil ut saˈ xcutanquil quilajeˈxba̱nu joˈ quiyeheˈ reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈmayejac joˈ nequeˈxba̱nu junelic ut queˈmayejac saˈ xyoˈlajic li po ut saˈ eb li cutan joˈ yebil chak reheb xban li Ka̱cuaˈ ut cuanqueb ajcuiˈ li qui-ala saˈ xchˈo̱leb xqˈuebal xmayejeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li xbe̱n cutan re li xcuuk li po queˈxtiquib xmayejanquil li cˈatbil xul re xlokˈoninquil li Ka̱cuaˈ, usta toj ma̱jiˈ nequeˈxyi̱b li cimiento re lix templo li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈtojeˈ laj tzˈac ut eb laj pechˈ. Ut queˈqˈueheˈ ajcuiˈ xcua rucˈa ut x-aceite eb laj Tiro ut eb laj Sidón re nak teˈxcˈam chak li cha̱bil cheˈ chacalteˈ li cuan Líbano. Teˈxcˈam chak Jope chiru li palau joˈ quiyeheˈ reheb xban laj Ciro lix reyeb laj Persia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ac yo̱ chic xcab po xcab chihab xsukˈijiqueb Jerusalén laj Israel li queˈchapeˈ ut queˈcˈameˈ saˈ jalan tenamit, nak laj Zorobabel li ralal laj Salatiel ut laj Jesúa li ralal laj Josadac, queˈoc chixyi̱banquil lix templo li Ka̱cuaˈ Dios, rochbeneb laj tij ut eb laj levita. Eb laj levita li ac queˈxba̱nu junmay chihab, aˈaneb li queˈcˈamoc be chi cˈanjelac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li queˈcˈamoc be chixyi̱banquil li rochoch li Dios, aˈaneb aˈin: laj Jesúa rochbeneb li ralal xcˈajol ut li rechˈalal; ut laj Cadmiel, li ralal laj Hodavías, rochbeneb li ralal xcˈajol; joˈ ajcuiˈ laj Henadad rochbeneb li ralal xcˈajol ut li rechˈalal. Chixjunileb aˈan aj levita.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak eb laj tzˈac yo̱queb chixqˈuebal li cimiento re lix templo li Ka̱cuaˈ, eb laj tij queˈxqˈue chirixeb li rakˈ li nequeˈrocsi nak nequeˈcˈanjelac saˈ li templo ut cuanqueb xtrompeta saˈ rukˈeb. Ut eb li ralal xcˈajol laj Asaf laj levita cuanqueb saˈ rukˈ lix chˈi̱chˈeb címbalos xcˈabaˈ. Yo̱queb chixlokˈoninquil li Ka̱cuaˈ joˈ quixye laj David li quicuan chokˈ xreyeb laj Israel junxil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱queb chi bicha̱nc ut yo̱queb chi lokˈoni̱nc. Yo̱queb chi bantioxi̱nc chiru li Ka̱cuaˈ ut yo̱queb chixyebal: —Kˈaxal cha̱bil li Ka̱cuaˈ. Junelic naruxta̱na ruheb laj Israel, chanqueb. Ut chixjunileb li tenamit yo̱queb chixjapbal reheb xban xsahil xchˈo̱leb ut yo̱queb chixlokˈoninquil li Ka̱cuaˈ xban nak queˈxqˈue li cimiento li ta̱cu̱tu̱nk re li rochoch li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nabaleb laj levita xcomoneb laj tij, ut eb li ac ti̱xeb li nequeˈjolomin reheb li junju̱nk cabaleb, yo̱queb chi ya̱bac chi cau xya̱b xcuxeb nak queˈril nak yo̱ chi oc li cimiento re lix templo li Dios xban nak quinak saˈ xchˈo̱leb li templo li quicuan junxil. Ut nabaleb chic yo̱queb chixjapbal reheb xban xsahil xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chi najt qui-abi̱c chak lix ya̱beb, ut incˈaˈ quicˈutun chiruheb li tenamit aniheb li yo̱queb chixjapbal reheb xban xsahil xchˈo̱leb ut aniheb li yo̱queb chi ya̱bac.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-2.html>&larr;</a>&nbsp;&nbsp;<font class=titleType><b>Ezra (3/10)</b></font>&nbsp;&nbsp;<a href=Simple-Ezra-4.html>&rarr;</a>
</td></tr></table>


</body></html>
