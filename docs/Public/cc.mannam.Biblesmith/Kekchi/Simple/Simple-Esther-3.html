<html><head><title>
Esther (3/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-2.html>&larr;</a>&nbsp;&nbsp;<font class=titleType><b>Esther (3/10)</b></font>&nbsp;&nbsp;<a href=Simple-Esther-4.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mokon chic li rey Asuero quixqˈue xcuanquil laj Amán chi takla̱nc saˈ xbe̱neb chixjunileb li nequeˈtaklan saˈ eb li tenamit. Laj Amán aˈan li ralal laj Hamedata, xcomoneb aj agagueo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quinumeˈ laj Amán, chixjunileb li nequeˈcˈanjelac chiru li rey saˈ li rochoch queˈxcuikˈib ribeb chiru ut queˈxxulub xjolomeb re xqˈuebal xlokˈal xban nak joˈcan quixye li rey. Abanan laj Mardoqueo incˈaˈ quixcuikˈib rib chiru chi moco quixqˈue xlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li nequeˈcˈanjelac chiru li rey queˈxpatzˈ re laj Mardoqueo cˈaˈut nak incˈaˈ naxba̱nu li cˈaˈru quixye li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junelic yo̱queb xpatzˈbal re laj Mardoqueo cˈaˈut nak incˈaˈ quixba̱nu li cˈaˈru quixye li rey. Abanan laj Mardoqueo incˈaˈ qui-abin chiruheb. Joˈcan nak queˈco̱eb riqˈuin laj Amán ut queˈxye re nak laj Mardoqueo incˈaˈ naxcuikˈib rib chiru xban nak quixye reheb nak aˈan aj judío. Queˈraj rilbal ma tixye na chiru laj Amán nak aˈan aj judío.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak laj Amán quixqˈue retal nak laj Mardoqueo incˈaˈ naxcuikˈib rib chiru, chi moco naxxulub xjolom nak nanumeˈ, cˈajoˈ nak quichal xjoskˈil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ac quirabi resil nak laj Mardoqueo aj judío. Incˈaˈ quiraj xcamsinquil xjunes laj Mardoqueo. Quixcˈoxla nak kˈaxal us xcamsinquileb chixjunileb laj judío li cuanqueb saˈ eb li naˈajej li cuanqueb rubel xtakl li rey Asuero.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li xbe̱n po Nisán xcˈabaˈ nak yo̱ cablaju chihab roquic chokˈ rey laj Asuero, queˈbu̱lic chiru laj Amán re xnaubal jokˈe us xba̱nunquil li quixye laj Amán. Nak queˈbu̱lic chirix li cutan ut chirix li po qui-el nak teˈxba̱nu saˈ li oxlaju xbe lix cablaju po. Li po aˈan Adar xcˈabaˈ. Li bu̱lic nequeˈxba̱nu, Pur nequeˈxye re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Amán quixye re li rey Asuero: —Saˈ xya̱nkeb li tenamit li cuanqueb rubel la̱ takl, cuan jun te̱p li tenamit xjuneseb nequeˈxcˈam ribeb. Incˈaˈ nequeˈxjunaji rib riqˈuineb li jun chˈol chic. Jalan lix chakˈrabeb ut incˈaˈ nequeˈxba̱nu li cˈaˈru nacaye la̱at. Ma̱cˈaˈ aj e nak cuanqueb saˈ eb li naˈajej li cuanqueb rubel la̱ cuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak cui naxcˈul a̱chˈo̱l, at rey, ta̱qˈue jun li chakˈrab re nak teˈsachekˈ ru chixjunileb laj judío. Ut la̱in tincˈam chak chokˈ a̱cue oxib ciento millón riqˈuin laje̱b xcaˈcˈa̱l mil kilo li tumin li takamakˈ chiruheb. Tinqˈue aˈan saˈ xnaˈaj la̱ tumin, chan laj Amán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quirisi lix matkˈab li rey Asuero ut quixqˈue re laj Amán. Aˈan retalil nak quixcˈul xchˈo̱l li quixye laj Amán, li xicˈ na-iloc reheb laj judío.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye re: —Xoc chokˈ a̱cue li tumin aˈan. Ut ba̱nu li cˈaˈru ta̱cuaj riqˈuineb li tenamit aˈan, chan li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak saˈ li oxlaju xbe li xbe̱n po re li chihab aˈan, queˈbokeˈ laj tzˈi̱b li nequeˈcˈanjelac chiru li rey. Ut queˈxtzˈi̱ba li chakˈrab joˈ quixye laj Amán reheb. Li chakˈrab aˈan quitakla̱c riqˈuineb chixjunileb li nequeˈtaklan saˈ li junju̱nk chi tenamit li cuanqueb rubel xtakl li rey. Ut quitakla̱c riqˈuineb laj cˈamol be. Queˈtzˈi̱bac saˈ ra̱tinoba̱leb ut joˈ nequeˈtzˈi̱bac saˈ li junju̱nk chi tenamit. Eb li hu aˈan queˈtzˈi̱ba̱c saˈ xcˈabaˈ li rey Asuero ut quiqˈueheˈ retalil lix matkˈab li rey chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan eb li hu queˈcˈameˈ saˈ li junju̱nk chi tenamit xbaneb lix takl li rey. Ut yalak bar queˈrabi lix chakˈrab li rey nak teˈcamsi̱k chixjunileb laj judío saˈ li oxlaju xbe li cablaju po Adar xcˈabaˈ. Jun xxiquic nak teˈsachekˈ ruheb laj judío. Teˈcamsi̱k li ti̱x joˈqueb ajcuiˈ li sa̱jeb, ut eb li ixk joˈqueb ajcuiˈ li cocˈal. Ut ta̱xoquekˈ chixjunil li cˈaˈru cuan reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li chakˈrab li quixqˈue li rey quitakla̱c saˈ li junju̱nk chi tenamit. Ut qui-el resil yalak bar re nak ta̱cuulak xkˈehil, ac cauresinbilakeb chixba̱nunquil li cˈaˈru quixye li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li hu aˈan queˈtakla̱c xbaneb lix takl li rey ut qui-el ajcuiˈ resil saˈ li tenamit Susa. Ut li rey Asuero rochben laj Amán queˈcˈojla ut queˈoc chi ucˈac chi saheb saˈ xchˈo̱l. Abanan chixjunileb li cuanqueb saˈ li tenamit Susa, queˈyotˈeˈ xchˈo̱leb ut sachso̱queb xchˈo̱l queˈcana.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-2.html>&larr;</a>&nbsp;&nbsp;<font class=titleType><b>Esther (3/10)</b></font>&nbsp;&nbsp;<a href=Simple-Esther-4.html>&rarr;</a>
</td></tr></table>


</body></html>
