<html><head><title>
Joshua (23/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-22.html>&larr;</a>&nbsp;&nbsp;<font class=titleType><b>Joshua (23/24)</b></font>&nbsp;&nbsp;<a href=Simple-Joshua-24.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixqˈueheb laj Israel chixnumsinquil nabal chihab chi saheb saˈ xchˈo̱leb chi ma̱cˈaˈ chic ple̱t riqˈuineb li xicˈ nequeˈiloc reheb. Laj Josué ac ti̱x chic chi us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak laj Josué quixtakla xbokbaleb laj Israel ut eb li nequeˈcˈamoc be chiruheb, ut eb li nequeˈtaklan saˈ xbe̱neb, joˈ eb ajcuiˈ laj rakol a̱tin ut li cuanqueb xcuanquil. Ut quixye reheb: —La̱in xinti̱x. Incˈaˈ chic nincuy.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ac xeril chixjunil li quixba̱nu li Ka̱cuaˈ le̱ Dios reheb li tenamit aˈin saˈ e̱cˈabaˈ la̱ex. Li Ka̱cuaˈ le̱ Dios, aˈan li quitenkˈan e̱re saˈ li ple̱t.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xinye e̱re bar cuan li naˈajej li textzˈak usta toj ma̱jiˈ nake̱chani chixjunil. Ma̱cuaˈ caˈaj cuiˈ li naˈajej li ac xke̱chani xinjeqˈui e̱re riqˈuin bu̱lic. Xinjeqˈui aj ban cuiˈ e̱re chixjunil li naˈajej li toj ma̱jiˈ nake̱chani, li naticla chak cuan cuiˈ li nimaˈ Jordán ut nacuulac toj saˈ li palau Mediterráneo li cuan saˈ li oeste.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ le̱ Dios ta̱tenkˈa̱nk e̱re chirisinquileb chi junaj cua li cuanqueb saˈ li naˈajej aˈan re nak te̱re̱chaniheb lix naˈajeb joˈ quixyechiˈi e̱re li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak checacuubresi e̱chˈo̱l ut cheqˈuehak retal chi us re nak te̱ba̱nu chi tzˈakal chixjunil li cˈaˈru tzˈi̱banbil saˈ li chakˈrab li quiqˈueheˈ re laj Moisés. Ut incˈaˈ te̱canab xba̱nunquil li naxye saˈ li chakˈrab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Me̱junaji e̱rib riqˈuineb li tenamit li toj cuanqueb saˈ e̱ya̱nk, chi moco te̱ba̱nu li juramento saˈ xcˈabaˈ lix dioseb, chi moco te̱lokˈoniheb, chi moco te̱cuikˈib e̱rib chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Junelic te̱pa̱b li Ka̱cuaˈ le̱ Dios joˈ yo̱quex chixba̱nunquil chalen anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quitenkˈan e̱re chirisinquileb saˈ li naˈajej aˈin li xni̱nkal ru tenamit li kˈaxal cauheb rib. Ut chalen anakcuan ma̱ jun nequeˈru chi numta̱c saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jun li cui̱nk saˈ e̱ya̱nk naru ta̱ra̱linaheb jun mil chi cui̱nk, usta jun ajcuiˈ, xban nak li Ka̱cuaˈ le̱ Dios yo̱ che̱tenkˈanquil chi pletic joˈ quixyechiˈi e̱re junxil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak tento te̱ba̱nu cue̱nt ut cherahak li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan cui te̱canab xlokˈoninquil li Ka̱cuaˈ, ut cui te̱junaji e̱rib riqˈuineb li tenamit li toj cuanqueb saˈ e̱ya̱nk, ut cui texsumla̱k riqˈuineb, ut cui te̱rochbeniheb,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>chenauhak nak li Ka̱cuaˈ le̱ Dios incˈaˈ chic textenkˈa chi numta̱c saˈ xbe̱neb li tenamit nak yo̱kex chi pletic riqˈuineb. Aˈaneb ban chic teˈnumta̱k saˈ e̱be̱n. Teˈcˈanjelak joˈ raˈal chokˈ e̱re, re nak textˈanekˈ saˈ rukˈeb. Chanchan yo̱keb chixqˈuebal e̱tzˈu̱m xban nak teˈxba̱nu raylal e̱re. Chanchanakeb li qˈuix li ta̱oc saˈ xnakˈ e̱ru. Cui te̱ba̱nu li incˈaˈ us, eb aˈan teˈnumta̱k saˈ e̱be̱n ut ma̱ jun e̱re ta̱cana̱k saˈ li cha̱bil naˈajej aˈin li xqˈue e̱re li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in cuulac re xkˈehil lin camic. La̱in nacuaj nak te̱qˈue retal chi anchal e̱chˈo̱l ut chi anchal e̱ra̱m nak chixjunil li cha̱bil li quixyechiˈi e̱re li Ka̱cuaˈ, xqˈue e̱re. Ut ma̱ jun li cˈaˈru quixyechiˈi e̱re incˈaˈ ta xqˈue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈ nak xqˈue chixjunil li cha̱bil li quixyechiˈi e̱re li Ka̱cuaˈ le̱ Dios, joˈcan ajcuiˈ nak tixqˈue chak raylal saˈ e̱be̱n joˈ quixye e̱re, cui incˈaˈ te̱ba̱nu li us. Tixsach e̱ru re nak incˈaˈ chic texcua̱nk saˈ li cha̱bil naˈajej aˈin li quixqˈue e̱re li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui incˈaˈ te̱ba̱nu li naxye saˈ li contrato li quixba̱nu li Dios e̱riqˈuin, malaj ut cui te̱lokˈoni li jalanil dios ut texcˈanjelak chiruheb, ta̱cha̱lk xjoskˈil li Dios saˈ e̱be̱n, ut saˈ junpa̱t tex-isi̱k saˈ li cha̱bil naˈajej aˈin li quixqˈue e̱re li Dios, chan laj Josué.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-22.html>&larr;</a>&nbsp;&nbsp;<font class=titleType><b>Joshua (23/24)</b></font>&nbsp;&nbsp;<a href=Simple-Joshua-24.html>&rarr;</a>
</td></tr></table>


</body></html>
