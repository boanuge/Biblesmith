<html><head><title>
Job (31/42)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Job-30.html>&larr;</a>&nbsp;&nbsp;<font class=titleType><b>Job (31/42)</b></font>&nbsp;&nbsp;<a href=Simple-Job-32.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Job quixye cuiˈchic reheb li cui̱nk: —La̱in xinba̱nu li juramento nak incˈaˈ tinra ruheb li tukˈ ix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈ ta biˈ ru lix kˈajca̱munquil li junju̱nk tixqˈue li Dios saˈ choxa? ¿Cˈaˈ ta biˈ ru lix ma̱tan li cristian li tixqˈue li Ka̱cuaˈ?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma ma̱cuaˈ ta biˈ raj reheb li incˈaˈ useb xnaˈleb li raylal li yo̱quin chixcˈulbal la̱in?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma incˈaˈ ta biˈ naril li cˈaˈru ninba̱nu? ¿Ma incˈaˈ ta biˈ yo̱ chixqˈuebal cuetal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in ma̱ jun sut xinba̱nu li incˈaˈ us chiru li Dios ut ma̱ jun sut xinbalakˈi jalan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chitzˈilok taxak a̱tin li Dios saˈ ti̱quilal chicuix re nak tixqˈue retal nak ti̱c inchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui la̱in xincanab xba̱nunquil li ti̱quilal, ut cui la̱in yo̱quin chixrabal ru li cˈaˈru re jalan, ut cui cuan cˈaˈak re ru cuiqˈuin jalan aj e,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>cui joˈcan lin naˈleb, jalan chic chitzaca̱nk re ru li cuacui̱mk ut cheˈxmichˈak li cˈaˈru xcuau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui la̱in xincanab cuib chixbalakˈi junak ixk, ut cui la̱in yo̱quin chixcˈacˈalenquil rixakil junak li cuech cablal re nak tinba̱nu ma̱usilal re,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>cui joˈcan yo̱quin, chicˈamekˈ ta li cuixakil xban jalan cui̱nk. Ut aˈ ta chic li cui̱nk aˈan chiqueˈekˈ xcua xban li cuixakil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui ta la̱in xinba̱nu li ma̱usilal aˈan, incˈulub raj nak tineˈxqˈue chixtojbal inma̱c laj rakol a̱tin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchanak raj li xam nak ta̱cha̱lk chixsachbal li cˈaˈru cuan. Ut tixsach raj ru chixjunil li cˈaˈru cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak eb lin mo̱s xeˈxpatzˈ li cˈaˈru xeˈraj cue, xincˈu̱b riqˈuineb saˈ xya̱lal. Junelic xincuan saˈ xya̱lal riqˈuineb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui ta incˈaˈ xinba̱nu chi joˈcan, ¿cˈaˈ raj ru tinsume cuiˈ li Dios nak tixpatzˈ cue? Ut, ¿cˈaˈ raj ru tincol cuiˈ cuib chiru nak ta̱rakok a̱tin saˈ inbe̱n?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma ma̱cuaˈ ta biˈ li Dios quiyoˈobtesin cue la̱in? Ut, ¿ma ma̱cuaˈ ta biˈ li Dios quiyoˈobtesin reheb aˈan?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in incˈaˈ xincanab xtenkˈanquil li nebaˈ li tenkˈa̱c teˈraj. Ut incˈaˈ xincanabeb li xma̱lcaˈan chi ma̱cˈaˈeb xcua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in incˈaˈ xincuaˈac injunes. Junelic ban xinqˈue xcuaheb li ma̱cˈaˈeb xnaˈ xyucuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchanin chic lix yucuaˈeb li ma̱cˈaˈeb xnaˈ xyucuaˈ xban nak xebintenkˈa chalen saˈ insa̱jilal. Ut junelic xintenkˈaheb li xma̱lcaˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ninqˈue retal junak ma̱cˈaˈ xtˈicr re tixtzˈap cuiˈ rib, la̱in ninqˈue re. Ut nak ninqˈue retal nak li tacuajenakeb ma̱cˈaˈ rakˈeb, la̱in ninqˈue reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Usta incˈaˈ queˈxbantioxi chicuu, abanan la̱in quinqˈue rixeb lin carner reheb re teˈxtzˈap ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱ jun sut xinba̱nu raylal reheb li ma̱cˈaˈeb xnaˈ xyucuaˈ, usta ninnau nak naru nincol cuib chiruheb laj rakol a̱tin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui la̱in xinrahobtesiheb aˈan, chitˈanekˈ lin tel ut chitokˈekˈ xbakel lin tel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in incˈaˈ tinba̱nu li ma̱usilal aˈan xban nak la̱in ma̱ jokˈe tincuaj xcˈulbal li tojba ma̱c li tixqˈue li Dios saˈ inbe̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in incˈaˈ xinqˈue inchˈo̱l chirix li tumin. Ut incˈaˈ xincˈojob inchˈo̱l saˈ xbe̱n li oro.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in incˈaˈ quisahoˈ inchˈo̱l nak nabal lin biomal cuan. Chi moco quisahoˈ inchˈo̱l nak nabal li cˈaˈru cue nintau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in quinqˈue retal nak li sakˈe nalemtzˈun. Ut quinqˈue ajcuiˈ retal xchˈinaˈusal li po chiru choxa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan la̱in incˈaˈ xinlokˈoniheb chi mukmu, chi moco xincuutzˈ li cuukˈ re xqˈuebal xlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui ta la̱in xinba̱nu li ma̱c aˈan, incˈulub raj nak tincˈul xtojbal lin ma̱c xban nak xintzˈekta̱na raj li Dios cuan saˈ choxa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in ma̱ jun sut xsahoˈ saˈ inchˈo̱l nak yo̱queb chixcˈulbal raylal li xicˈ nequeˈiloc cue, chi moco xsahoˈ saˈ inchˈo̱l nak cuanqueb saˈ chˈaˈajquilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut ma̱ jun sut quinma̱cob riqˈuin xtzˈa̱manquil ma̱usilal saˈ xbe̱neb, chi moco quinrahi nak teˈca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb lin mo̱s nequeˈxnau chi tzˈakal nak junelic ninqˈueheb xcuaheb li nequeˈcuulac saˈ cuochoch.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cristian li yo̱queb chi viajic xinqˈueheb rochochnal saˈ li cuochoch. Ma̱ jun sut xincanabeb chi cua̱rc saˈ be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in ma̱ jun sut xinmuk lin ma̱c joˈ nequeˈxba̱nu li jun chˈol chic. Ma̱ jun sut xincanab saˈ inchˈo̱l re nak ma̱ ani ta̱naˈok re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in incˈaˈ xinxucuac xban li cˈaˈru teˈxye li cristian. Ma̱ jun sut xintzˈap cuib saˈ cuochoch chi ma̱cˈaˈ xinye yal xban inxiu nak tineˈxtzˈekta̱na.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Us raj nak cuan ta ani ta̱abi̱nk re li cˈaˈru yo̱quin chixyebal. Cˈojcˈo inchˈo̱l riqˈuin li nimajcual Dios. Ninnau nak aˈan tixye nak ma̱cˈaˈ inma̱c, usta eb li xicˈ nequeˈiloc cue teˈxye nak cuan inma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui ta ya̱l li yo̱queb chixyebal chicuix, la̱in tincˈu̱luban raj saˈ inbe̱n li cˈaˈru teˈxye chicuix. Incˈaˈ raj tinxuta̱na̱k chixcˈulbal. Chanchan nak cuan jun corona saˈ injolom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tina̱tinak riqˈuin li Dios ut tinye re chixjunil li ninba̱nu. Tina̱tinak riqˈuin chi ma̱cˈaˈ inxuta̱n. Ninnau nak ma̱cˈaˈ inma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in ma̱ ani aj chˈochˈ nacuelkˈa. Ut junelic xintojeb li xeˈcˈanjelan re li cuacui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in incˈaˈ xcuelkˈa ru li racui̱mk jalan, chi moco xincanabeb laj cˈanjel chi ma̱cˈaˈ cuan reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui ta xinba̱nu chi joˈcan, us raj nak ta̱mok li qˈuix saˈ lin chˈochˈ. Ut incˈaˈ chic ta̱mok li trigo. Chimok ta li yibru pim chiru ut incˈaˈ chic ta̱mok li cebada.— Riqˈuin li a̱tin aˈin, quirakeˈ chi a̱tinac laj Job.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Job-30.html>&larr;</a>&nbsp;&nbsp;<font class=titleType><b>Job (31/42)</b></font>&nbsp;&nbsp;<a href=Simple-Job-32.html>&rarr;</a>
</td></tr></table>


</body></html>
