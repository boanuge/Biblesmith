<html><head><title>
Ezekiel (46/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-45.html>&larr;</a>&nbsp;&nbsp;<font class=titleType><b>Ezekiel (46/48)</b></font>&nbsp;&nbsp;<a href=Simple-Ezekiel-47.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ li nimajcual Dios naxye chi joˈcaˈin: —Li oqueba̱l re li neba̱l li cuan chi saˈ, saˈ li este tzˈaptzˈo̱k chiru li cuakib cutan nak eb li tenamit yo̱keb chi cˈanjelac. Abanan ta̱tema̱nk nak ta̱cuulak li hiloba̱l cutan ut saˈ xkˈehil nak nequeˈxninkˈei li xyoˈlajic li po.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey ta̱oc saˈ li neba̱l li cuan saˈ li este ut ta̱xic saˈ li nimla naˈajej li cuan nachˈ riqˈuin li oqueba̱l. Aran ta̱xakli̱k chixcˈatk li okech re li oqueba̱l nak eb laj tij yo̱keb chixmayejanquil li cˈatbil mayej ut li mayej re xcˈambaleb rib saˈ usilal riqˈuin li Dios. Tixlokˈoni li Ka̱cuaˈ chixcˈatk li oqueba̱l ut chirix aˈan ta̱e̱lk cuiˈchic saˈ li naˈajej aˈan. Toj saˈ li ecuu teˈxtzˈap li oqueba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li tenamit teˈxlokˈoni li Ka̱cuaˈ chiru li oqueba̱l li cuan saˈ li este rajlal hiloba̱l cutan ut nak nequeˈxninkˈei li xyoˈlajic li po.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li hiloba̱l cutan li rey tixcˈam li xul li teˈcˈatekˈ chokˈ xmayej chiru li Ka̱cuaˈ. Tixqˈue cuakib li carner te̱lom li toj sa̱jeb ut jun li carner te̱lom. Tzˈakalakeb re ru li xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut rochben li carner te̱lom tixqˈue junmay litro li cˈaj. Ut rochbeneb li cocˈ carner tixqˈue li joˈ qˈuial ta̱ala̱k saˈ xchˈo̱l. Ut tixqˈue ajcuiˈ oxib litro riqˈuin media litro li aceite rochben li junmay litro li cˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak teˈxninkˈei lix yoˈlajic li po tixqˈue jun li toro toj sa̱j, cuakib li carner toj sa̱jeb ut jun li carner te̱lom. Tzˈakalakeb re ru li xul aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak tixqˈue li toro tixqˈue ajcuiˈ junmay litro li cˈaj. Ut tixqˈue junmay litro rochben li carner te̱lom. Ut tixqˈue li joˈ qˈuial na-ala saˈ xchˈo̱l rochbeneb li cocˈ carner. Ut tixqˈue ajcuiˈ oxib litro riqˈuin media litro li aceite rochben li ju̱nkmay litro li cˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey ta̱oc saˈ li nimla oqueba̱l ut aran ajcuiˈ ta̱e̱lk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak eb li tenamit teˈoc saˈ li oqueba̱l li cuan saˈ li norte chixlokˈoninquil li Ka̱cuaˈ, teˈe̱lk saˈ li oqueba̱l li cuan saˈ li sur nak teˈrakekˈ chi lokˈoni̱nc. Ut eb li teˈoc saˈ li oqueba̱l li cuan saˈ li sur teˈe̱lk saˈ li oqueba̱l li cuan saˈ li norte. Ma̱ ani teˈe̱lk saˈ li oqueba̱l li queˈoc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey ta̱oc nak eb li tenamit teˈoc ut ta̱e̱lk nak teˈe̱lk eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li jalan jala̱nk chi ninkˈe teˈxmayeja junmay litro li cˈaj rochben li junju̱nk chi toro joˈ eb ajcuiˈ li carner. Ut teˈxmayeja li joˈ qˈuial na-ala saˈ xchˈo̱leb rochbeneb li cocˈ te̱lom carner. Ut tixqˈue ajcuiˈ oxib litro riqˈuin media litro li aceite rochben li ju̱nkmay litro li cˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak li rey ta̱ala̱k saˈ xchˈo̱l xqˈuebal xcˈatbil mayej malaj ut li mayej re xcˈambal rib saˈ usilal riqˈuin li Dios, ta̱tehekˈ li oqueba̱l li cuan saˈ li este. Ut tixqˈue lix cˈatbil mayej ut lix mayej re xcˈambal rib saˈ usilal riqˈuin li Dios joˈ naxba̱nu saˈ li hilolba̱l cutan. Ut li puerta ta̱tzˈapekˈ cuiˈchic nak acak x-el.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Rajlal cutan chiru li ekˈela ta̱mayeja jun li carner jun chihab cuan re ut tzˈakalak re ru. Ta̱cˈatma̱nk chokˈ mayej chiru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Rajlal ekˈela cuukub litro li cˈaj tixmayeja chiru li Ka̱cuaˈ rochben jun litro li aceite li teˈxqˈue saˈ xbe̱n li cˈaj. Aˈin jun chakˈrab qˈuebil saˈ xbe̱neb nak junelic teˈxqˈue li mayej aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak teˈxqˈue li te̱lom carner toj sa̱j chokˈ cˈatbil mayej, teˈxqˈue ajcuiˈ li mayej cˈaj ut aceite. Chi junelic teˈxqˈue li mayej aˈin rajlal ekˈela.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in li nimajcual Dios ninye: —Cui li rey tixsi xchˈochˈ li ralal chokˈ xma̱tan, li chˈochˈ aˈan rehak chic li ralal ut reheb ajcuiˈ ralal xcˈajol eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan cui li rey tixsi xchˈochˈ li nacˈanjelac chiru, li chˈochˈ aˈan re chic li rey nak ta̱cuulak li laje̱b roxcˈa̱l chihab nak teˈxba̱nu li ninkˈe Jubileo xcˈabaˈ, li chihab re sahil chˈo̱lej. Ut li chˈochˈ aˈan ta̱cana̱k chokˈ xherencia li ralal xcˈajol li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak li rey tixqˈue xchˈochˈ li ralal xcˈajol, tento nak tixqˈue li re aˈan re nak lin tenamit incˈaˈ teˈisi̱k saˈ lix naˈajeb. Incˈaˈ naru tixmakˈ lix chˈochˈ lin tenamit, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan, li cui̱nk quinrocsi saˈ li oqueba̱l ut quinixcˈam saˈ li cocˈ naˈajej li cuanqueb saˈ li norte. Aˈaneb li naˈajej li kˈaxtesinbileb chokˈ reheb laj tij. Ut quixcˈut chicuu jun li naˈajej li cuan chi ixbej saˈ li oeste.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye cue: —Aˈan aˈin li naˈajej li teˈxcˈub cuiˈ li cˈaˈak re ru li teˈxmayeja. Teˈxchik li tib li teˈxmayeja re xpatzˈbal xcuybal xma̱queb ut li mayej re xtojbal rix lix ma̱queb. Aran teˈxpom li mayej re li ru li racui̱mk. Teˈxba̱nu aran re nak incˈaˈ teˈxcˈam li cˈaˈru santobresinbil saˈ li neba̱l li cuanqueb cuiˈ li tenamit, chan li cui̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan quinrisi saˈ li neba̱l li cuan chirix ut quinixcˈam saˈ xca̱ pacˈalil li neba̱l. Saˈ eb li ca̱hib chi xuc cuan jun chic li neba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li junju̱nk chi neba̱l juntakˈe̱t xni̱nkaleb. Junmay metro lix nimal rok ut oˈlaju metro lix nimal ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li junju̱nk chi neba̱l sutsu saˈ tzˈac. Ut cuanqueb xnaˈajeb li xam chiru li tzˈac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li cui̱nk quixye cue: —Aˈaneb aˈin li naˈajej li teˈcˈuba̱nk cuiˈ li nequeˈcˈanjelac saˈ li templo. Arin teˈxchik li mayej li nequeˈxqˈue eb li tenamit, chan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-45.html>&larr;</a>&nbsp;&nbsp;<font class=titleType><b>Ezekiel (46/48)</b></font>&nbsp;&nbsp;<a href=Simple-Ezekiel-47.html>&rarr;</a>
</td></tr></table>


</body></html>
