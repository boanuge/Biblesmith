<html><head><title>
Jeremiah (39/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-38.html>&larr;</a>&nbsp;&nbsp;<font class=titleType><b>Jeremiah (39/52)</b></font>&nbsp;&nbsp;<a href=Simple-Jeremiah-40.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱ xlaje po re li xbele chihab roquic chokˈ xreyeb laj Judá laj Sedequías nak quichal laj Nabucodonosor lix reyeb laj Babilonia rochbeneb lix soldados chi pletic riqˈuineb laj Jerusalén ut queˈxsut rix li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li bele̱b xbe li xca̱ po nak yo̱ junlaju chihab roquic chokˈ rey laj Sedequías, nak eb laj Babilonia queˈxtˈan li tzˈac li sutsu cuiˈ Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li nequeˈtenkˈan re lix reyeb laj Babilonia queˈchal ut queˈxyi̱b lix muheba̱leb saˈ li oqueba̱l re li tenamit li cuan saˈ xyi. Saˈ xya̱nkeb aˈan cuanqueb laj Nergal-sarezer, ut laj Samgar-nebo, laj Sarsequim li nim xcuanquil saˈ li rakleb a̱tin ut laj Nergal-sarezer jun chic, li nim xcuanquil. Ut cuanqueb ajcuiˈ chixjunileb li nequeˈtenkˈan re lix reyeb laj Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak laj Sedequías lix reyeb laj Judá ut eb lix soldados queˈrileb lix soldados li xicˈ nequeˈiloc reheb, queˈe̱lelic chiruheb. Chiru kˈojyi̱n queˈel saˈ xnaˈaj li racui̱mk li rey saˈ li oqueba̱l li cuan saˈ xyi li cuib chi tzˈac ut queˈco̱eb saˈ li be li naxic Arabá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan eb lix soldado laj Babilonia queˈxta̱keheb toj retal coxeˈxtauheb saˈ li ru takˈa li cuan nachˈ riqˈuin li tenamit Jericó. Queˈxchap laj Sedequías ut queˈxcˈam riqˈuin laj Nabucodonosor lix reyeb laj Babilonia saˈ li tenamit Ribla saˈ li naˈajej Hamat. Ut aran queˈxrak a̱tin saˈ xbe̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix reyeb laj Babilonia quixcamsi li ralal laj Sedequías. Laj Sedequías yo̱ chi rilbal nak queˈcamsi̱c. Ut queˈcamsi̱c ajcuiˈ eb li cuanqueb xcuanquil aran Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan queˈrisi li xnakˈ ru laj Sedequías ut queˈxbacˈ riqˈuin cadena re teˈxcˈam Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb laj Babilonia queˈxcˈat li rochoch li rey joˈ eb ajcuiˈ li rochocheb li tenamit. Ut queˈxjucˈ chixjunil li tzˈac li sutsu cuiˈ Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak laj Nabuzaradán li nataklan saˈ xbe̱neb chixjunileb li soldado, quixchapeb ut quixcˈameb chi pre̱xil aran Babilonia chixjunileb li cristian li queˈcana saˈ li tenamit. Ut quixcˈameb ajcuiˈ li queˈxkˈaxtesi ribeb rubeleb xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan, laj Nabuzaradán, li nataklan, quixcanab saˈ li naˈajej Judá eb li nebaˈ, li ma̱cˈaˈ cuan reheb. Ut quixqˈue reheb lix chˈochˈeb ut li racui̱mkeb uvas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey Nabucodonosor quixye re laj Nabuzaradán cˈaˈru tixba̱nu riqˈuin laj Jeremías. Quixye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Cˈam li profeta Jeremías ut ta̱cuil chi us. Ma̱ba̱nu raylal re. Ba̱nu ban li cˈaˈru naxye a̱cue, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak laj Nabuzaradán quixcˈam chirix laj Nabusazbán ut laj Nergal-sarezer, li ni̱nkeb xcuanquil saˈ li rakleb a̱tin. Ut quixcˈameb ajcuiˈ chixjunileb li nequeˈtenkˈan re lix reyeb laj Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxtakla risinquil laj Jeremías saˈ li neba̱l re li tzˈalam ut queˈxkˈaxtesi saˈ rukˈ laj Gedalías li ralal laj Ahicam ut ri laj Safán, re tixcˈam saˈ rochoch. Joˈcan nak laj Jeremías quicana saˈ lix tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak laj Jeremías toj cuan chi pre̱xil saˈ li neba̱l re li tzˈalam li Ka̱cuaˈ quia̱tinac riqˈuin ut quixye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Tatxic riqˈuin laj Ebed-melec laj Etiopía ut ta̱ye re nak li Ka̱cuaˈ li nimajcual Dios, lix Dioseb laj Israel, naxye chi joˈcaˈin: La̱in tinba̱nu re li tenamit aˈin li cˈaˈru quinye. Raylal tinqˈue saˈ xbe̱n. Ma̱cuaˈ usilal. Ut la̱at ta̱cuil nak ta̱cˈulma̱nk aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan la̱in tincolok a̱cue saˈ li cutan aˈan, chan li Ka̱cuaˈ. La̱at incˈaˈ tatkˈaxtesi̱k saˈ rukˈeb li tenamit li nacaxucua ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tincolok a̱cue re nak incˈaˈ tatcamsi̱k saˈ li ple̱t. La̱at tatcana̱k chi yoˈyo xban nak cacˈojob a̱chˈo̱l cuiqˈuin, chan li Ka̱cuaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-38.html>&larr;</a>&nbsp;&nbsp;<font class=titleType><b>Jeremiah (39/52)</b></font>&nbsp;&nbsp;<a href=Simple-Jeremiah-40.html>&rarr;</a>
</td></tr></table>


</body></html>
