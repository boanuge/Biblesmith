<html><head><title>
Isaiah (29/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-28.html>&larr;</a>&nbsp;&nbsp;<font class=titleType><b>Isaiah (29/66)</b></font>&nbsp;&nbsp;<a href=Simple-Isaiah-30.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Raylal ta̱cha̱lk saˈ xbe̱n li tenamit Jerusalén, li nequeˈxye ajcuiˈ Ariel re, li tenamit li quicuan cuiˈ laj David. Xba̱nuhakeb cuan cuib oxibak chihab lix ninkˈeheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan li Dios tixqˈue li raylal saˈ xbe̱n li tenamit Jerusalén. Teˈyotˈekˈ xchˈo̱leb ut teˈya̱bak ut chixjunil li tenamit chanchanak jun li artal li junelic cuan quicˈ saˈ xbe̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ tixcanabeb li xicˈ nequeˈiloc reheb chixsutbal li tenamit. Teˈxyi̱b lix muheba̱leb chi xjun sutam ut teˈpletik riqˈuineb li cuanqueb saˈ li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tenamit Jerusalén ta̱cubsi̱k xcuanquil ut tˈantˈo̱keb saˈ chˈochˈ. Saˈ has teˈa̱tinak saˈ li chˈochˈ. Chanchanak jun li musikˈej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan li Ka̱cuaˈ saˈ junpa̱t tixqˈue chixtojbal lix ma̱queb li xicˈ nequeˈiloc reheb laj Jerusalén. Chanchanakeb li poks malaj ut lix mokoj ixim li nacˈameˈ chi junpa̱t xban li ikˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chi ma̱cˈaˈ saˈ xchˈo̱leb aˈan, li Ka̱cuaˈ li nimajcual Dios tixsacheb ru li xicˈ nequeˈiloc reheb laj Israel. Ta̱cua̱nk li choki̱nc ut li ca̱k ut li hi̱c. Ut ta̱cua̱nk ajcuiˈ li cak-sut-ikˈ ut li xam re sachoc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chixjunileb li tenamit li yo̱queb chi pletic riqˈuineb laj Jerusalén joˈ eb li nequeˈrahobtesin reheb telajeˈosokˈ. Chanchanakeb li matcˈ malaj ut jun li visión chiru kˈojyi̱n li yal nanumeˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchanakeb li ta̱tzˈoca̱k ut naxmatqˈue nak yo̱ chi cuaˈac. Abanan nak na-aj ru ta̱tzˈoca̱k. Malaj ut chanchanakeb li ta̱chakik re. Naxmatqˈue nak yo̱ chi ucˈac. Abanan nak na-aj ru, ta̱raj ucˈac. Joˈcan teˈxcˈul li qˈuila tenamit li nequeˈpletic saˈ li tzu̱l Sión.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj Jerusalén, cana̱kex saˈ le̱ to̱ntil naˈleb. Chanchanakex li mutzˈ ut chanchanakex li calajenak usta incˈaˈ tex-ucˈak vino. Taclo̱kex usta incˈaˈ yo̱kex chi cala̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ xsach le̱ naˈleb. Chanchan yo̱quex chi cua̱rc. Eb li profeta, aˈaneb raj li nequeˈqˈuehoc xnaˈlebeb li tenamit. Abanan li Dios quixsach lix naˈlebeb. Chanchan nak quixtzˈap li ruheb riqˈuin tˈicr.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Che̱ru la̱ex, li visión chanchan li a̱tin tzˈi̱banbil saˈ junak hu tzˈaptzˈo chi us. Cui te̱qˈue li hu re junak naxnau iloc ru hu ut te̱ye re nak ta̱ril xsaˈ che̱ru, li jun aˈan tixye e̱re: “Incˈaˈ naru xban nak tzˈaptzˈo li hu”.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cui ta te̱ye re junak incˈaˈ naxnau iloc ru hu: “Il xsaˈ li hu aˈin”, aˈan tixye e̱re: “La̱in incˈaˈ ninnau iloc ru hu”, chaˈak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Li tenamit aˈin niquineˈxlokˈoni yal riqˈuin xtzˈu̱mal reheb. Moco nequeˈxba̱nu ta chi anchal xchˈo̱leb. Ma̱cˈaˈ rajbal nak niquineˈxlokˈoni xban nak li cˈaˈru nequeˈxba̱nu re inlokˈoninquil, aˈan yal jun chakˈrab qˈuebil xbaneb li cui̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak la̱in tinba̱nu jun li sachba chˈo̱lej xiu xiu rilbal riqˈuineb li tenamit aˈin. Eb li cuanqueb xnaˈleb ma̱cˈaˈak chic xnaˈlebeb ut eb li se̱beb xchˈo̱l incˈaˈ chic se̱bak xchˈo̱leb, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Raylal ta̱cha̱lk saˈ xbe̱neb li nequeˈxcˈoxla xba̱nunquil chi mukmu chiru li Ka̱cuaˈ li cˈaˈru nequeˈxcˈu̱b ru xba̱nunquil. Nequeˈxcˈoxla nak ma̱ ani na-iloc reheb. Saˈ xchˈo̱leb aˈan nak ma̱ ani nanaˈoc re li cˈaˈru nequeˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal cuiˈchic nanumta le̱ ma̱usilal. La̱ex incˈaˈ nequeˈtau xya̱lal. ¿Ma naxkˈax ta biˈ xlokˈal laj pacˈonel li cuc? Junak li cuc incˈaˈ ta̱ru̱k tixye re laj pacˈol re, “Ma̱cuaˈ la̱at xatyi̱ban cue”. Chi moco ta̱ru̱k tixye, “Incˈaˈ nacanau cˈaˈru yo̱cat chixba̱nunquil”.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chi se̱b nacuulac xkˈehil nak li qˈuicheˈ re Líbano ta̱sukˈisi̱k chokˈ xnaˈaj li acui̱mk. Ut li xnaˈaj li acui̱mk ta̱sukˈisi̱k chokˈ qˈuicheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan eb li chanchaneb tzˈap xic teˈrabi nak ta̱ilekˈ xsaˈ li hu saˈ xxiqueb. Ut eb li chanchaneb mutzˈ teˈxtau chic ru li xya̱lal. Incˈaˈ chic teˈcua̱nk chi sachso xnaˈlebeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li tu̱laneb teˈsahokˈ cuiˈchic xchˈo̱l riqˈuin li Ka̱cuaˈ. Eb li nebaˈ teˈsahokˈ xchˈo̱l riqˈuin li Ka̱cuaˈ lix Dios Santo laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li nequeˈrahobtesin teˈsachekˈ ruheb. Ut eb li nequeˈhoboc teˈosokˈ. Chixjunileb li nequeˈxba̱nu ma̱usilal telajeˈosokˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios tixsach ruheb li nequeˈkˈaban ut tixsach ajcuiˈ ruheb li nequeˈbalakˈin re laj rakol a̱tin. Ut tixsach ajcuiˈ ruheb li nequeˈxsicˈ xya̱lal re nak incˈaˈ ta̱rakekˈ a̱tin saˈ ti̱quilal saˈ xbe̱neb li ma̱cˈaˈeb xma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak li Ka̱cuaˈ li quicoloc re laj Abraham, naxye chi joˈcaˈin: —Ex ralal xcˈajol laj Jacob, incˈaˈ chic ta̱cˈutekˈ le̱ xuta̱n, chi moco texsakquirinokˈ xban le̱ xiu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak teˈril le̱ ralal e̱cˈajol li cˈaˈru xinba̱nu la̱in, teˈxqˈue retal nak la̱in santin ut tineˈxlokˈoni la̱in lix Dioseb laj Israel, li ralal xcˈajol laj Jacob. Ut teˈxxucua cuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li incˈaˈ nequeˈxtau xya̱lal teˈxtau chic ru ut eb li junes cuechˈi̱nc nequeˈxba̱nu teˈxcˈul lix kˈusbaleb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-28.html>&larr;</a>&nbsp;&nbsp;<font class=titleType><b>Isaiah (29/66)</b></font>&nbsp;&nbsp;<a href=Simple-Isaiah-30.html>&rarr;</a>
</td></tr></table>


</body></html>
