<html><head><title>
Joshua (20/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-19.html>&larr;</a>&nbsp;&nbsp;<font class=titleType><b>Joshua (20/24)</b></font>&nbsp;&nbsp;<a href=Simple-Joshua-21.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quia̱tinac riqˈuin laj Josué ut quixye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Ta̱ye reheb laj Israel nak teˈxsicˈ ruheb li tenamit li teˈxcol cuiˈ chak ribeb, joˈ quinye re laj Moisés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li tenamit aˈan teˈxcol chak rib li ani naxcamsi ras ri̱tzˈin chi incˈaˈ yal naraj xchˈo̱l nak tixcamsi. Saˈ li tenamit li teˈxsicˈ ru, aran teˈxcol chak ribeb chiru li rechˈalal li camenak li yo̱k chi sicˈoc re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani ta̱xic chixcolbal rib saˈ junak reheb li tenamit aˈan, tento nak ta̱xic saˈ li oqueba̱l re li tenamit ut tixye reheb li nequeˈcˈamoc be saˈ li tenamit aˈan cˈaˈru xma̱c re nak teˈxcˈul saˈ lix tenamiteb ut teˈxqˈue xnaˈaj re nak ta̱cua̱nk aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui li rechˈalal li camenak ta̱xic chixsicˈbal saˈ li tenamit aˈan, eb li nequeˈtaklan saˈ li tenamit incˈaˈ naru teˈxkˈaxtesi saˈ rukˈeb li cui̱nk li quixcamsi li ras ri̱tzˈin chi incˈaˈ yal xraj xchˈo̱l xban nak eb li cui̱nk aˈan moco quicuan ta xple̱teb chi ribileb rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk aˈan ta̱cana̱k saˈ li tenamit aˈan toj ta̱rakekˈ a̱tin chirix xbaneb li tenamit ut toj ta̱ca̱mk lix yucuaˈil laj tij li cua̱nk saˈ eb li cutan aˈan. Chirix aˈan naru ta̱xic cuiˈchic saˈ li rochoch ut saˈ li tenamit li qui-el cuiˈ chak, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb laj Israel queˈxsicˈ ruheb li tenamit aˈin: Cedes li cuan aran Galilea saˈ li tzu̱l ru saˈ lix naˈajeb li ralal xcˈajol laj Neftalí: li tenamit Siquem li tzu̱l ru li cuan saˈ lix naˈajeb li ralal xcˈajol laj Efraín: ut li tenamit Quiriat-arba li nequeˈxye ajcuiˈ Hebrón re. Li tenamit aˈan cuan saˈ li naˈajej tzu̱l ru saˈ lix naˈajeb li ralal xcˈajol laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxsicˈ ajcuiˈ ruheb li tenamit aˈin jun pacˈal li nimaˈ Jordán li nacana saˈ li este re li tenamit Jericó: Beser li cuan saˈ li ru takˈa saˈ li chaki chˈochˈ saˈ lix chˈochˈeb li ralal xcˈajol laj Rubén, joˈ ajcuiˈ li tenamit Ramot aran Galaad saˈ lix chˈochˈeb li ralal xcˈajol laj Gad, ut li tenamit Golán aran Basán saˈ lix chˈochˈeb li ralal xcˈajol laj Manasés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈaneb aˈin li tenamit li quisiqˈueˈ ruheb xbaneb laj Israel re teˈxcol ribeb ut re ajcuiˈ nak teˈxcol ribeb li jalaneb xtenamit li naxcamsi ras ri̱tzˈin chi incˈaˈ yal naraj xchˈo̱l. Teˈxcol rib saˈ li tenamit aˈan re nak incˈaˈ teˈcamsi̱k xbaneb li rechˈalal li camenak toj ta̱rakekˈ a̱tin saˈ xbe̱neb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-19.html>&larr;</a>&nbsp;&nbsp;<font class=titleType><b>Joshua (20/24)</b></font>&nbsp;&nbsp;<a href=Simple-Joshua-21.html>&rarr;</a>
</td></tr></table>


</body></html>
