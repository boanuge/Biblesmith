<html><head><title>
Isaiah (2/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-1.html>&larr;</a>&nbsp;&nbsp;<font class=titleType><b>Isaiah (2/66)</b></font>&nbsp;&nbsp;<a href=Simple-Isaiah-3.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li quiril saˈ visión laj Isaías li ralal laj Amoz chirixeb laj Judá ut laj Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ rosoˈjiqueb li cutan ta̱cuulak xkˈehil nak ta̱cˈulma̱nk chi joˈcaˈin: Li tzˈakal rochoch li Ka̱cuaˈ li cuan saˈ li tzu̱l aˈanak li kˈaxal nim xcuanquil saˈ xbe̱n chixjunileb ut aˈan li ta̱jolomi̱nk reheb. Ut nabaleb li cua̱nkeb saˈ ruchichˈochˈ teˈcuulak aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li tenamit teˈxye: —Quimkex ut takekˈo saˈ xbe̱n li tzu̱l cuan cuiˈ li rochoch li Dios. Toxic saˈ li rochoch lix Dios laj Jacob. Ut aˈan tixcˈut chiku li cˈaˈru naraj takaba̱nu. Ut la̱o takaba̱nu li bar cuan tixye ke, xban nak saˈ li tzu̱l Sión ta̱e̱lk chak li chakˈrab ut saˈ li tenamit Jerusalén ta̱cha̱lk li ra̱tin li Ka̱cuaˈ.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ ta̱rakok a̱tin saˈ xbe̱neb li xni̱nkal tenamit li yo̱queb chi pletic ut aˈan ta̱kˈusuk reheb nabal chi tenamit. Ut eb aˈan teˈxqˈue lix chˈi̱chˈeb chokˈ xchˈi̱chˈul arado. Ut teˈxqˈue lix la̱nseb chokˈ re sabesi̱nc. Ma̱ ani chic tixrahobtesi jalan tenamit riqˈuin chˈi̱chˈ, chi moco teˈxcauresi chic rib re teˈxic chi pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abihomak ex ralal xcˈajol laj Jacob. Chocua̱nk saˈ xcutan xsaken li Ka̱cuaˈ li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>At Ka̱cuaˈ, la̱at xacanabeb la̱ tenamit, li ralal xcˈajol laj Jacob xban nak eb aˈan yo̱queb chixqˈuebal xcuanquil eb laj kˈe li cuanqueb saˈ li este. Nequeˈtu̱lac joˈ nequeˈxba̱nu eb laj filisteo ut nequeˈxcˈam rib saˈ usilal riqˈuineb li incˈaˈ nacateˈxpa̱b.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ li plata ut li oro cuan saˈ lix tenamiteb. Nabal li cˈaˈak re ru terto xtzˈak cuan riqˈuineb. Nabaleb lix cacua̱y ut kˈaxal cuiˈchic nabal lix carruajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix tenamit laj Israel numtajenak chi yi̱banbil dios. Li cuanqueb aran nequeˈxlokˈoni li jalanil dios, li yal yi̱banbil riqˈuin ukˈej. Nequeˈxcuikˈib ribeb chiruheb li dios li nequeˈxyi̱b riqˈuin rukˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cristian queˈxcuikˈib ribeb chixlokˈoninquileb li jalanil dios. Joˈcan nak ta̱cubsiheb xcuanquil ut incˈaˈ ta̱cuyeb xma̱queb at Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Mukumak chak e̱rib saˈ li ochoch pec. Mukumak chak e̱rib saˈ li ni̱nki jul xban nak xiu xiu rilbal lix lokˈal ut lix cuanquilal li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cubsi̱k xcuanquileb li nequeˈxnimobresi ribeb. Ut teˈcubsi̱k xcuanquileb li kˈetkˈeteb. Saˈ eb li cutan aˈan caˈaj cuiˈ li nimajcual Dios nimak xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan li Ka̱cuaˈ li kˈaxal nim xcuanquil ta̱rakok a̱tin saˈ xbe̱neb li nequeˈrecˈa nak ni̱nkeb xcuanquil. Ta̱risi xcuanquileb li nequeˈxnimobresi ribeb ut eb li nequeˈxkˈetkˈeti ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱risi xcuanquileb li nequeˈrecˈa rib nak ni̱nkeb xcuanquil joˈ li ni̱nki cheˈ chacalteˈ li cuan Líbano ut li ji li cuan Basán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱risi xcuanquileb li nequeˈrecˈa rib nak ni̱nkeb xcuanquil joˈ eb li ni̱nki tzu̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱risi xcuanquileb li nequeˈrecˈa nak cauheb rib joˈ eb li cab li najt xteram ut eb li tzˈac li sutsu cuiˈ eb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱risiheb xcuanquil li nequeˈrecˈa nak cauheb rib joˈ eb li ni̱nki jucub re Tarsis ut ta̱risiheb ajcuiˈ xcuanquil li nequeˈrecˈa nak kˈaxal lokˈeb joˈ li cˈaˈak re ru terto xtzˈak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li nequeˈxnimobresi ribeb ut eb li nequeˈxkˈetkˈeti ribeb ta̱cubsi̱k xcuanquileb. Saˈ eb li cutan aˈan caˈaj cuiˈ li Ka̱cuaˈ Dios ta̱nima̱k xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut ta̱risiheb chixjunileb li yi̱banbil dios. Ma̱ jun chic ta̱cana̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ta̱cha̱lk chi rakoc a̱tin li Ka̱cuaˈ Dios saˈ ruchichˈochˈ, eb li cristian teˈxmuk ribeb saˈ eb li ochoch pec ut saˈ eb li jul xban nak incˈaˈ teˈxcuy rilbal lix joskˈil, lix lokˈal ut lix cuanquilal li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ta̱cˈulma̱nk aˈin, eb li cristian teˈxcut chi najt lix dioseb yi̱banbil riqˈuin plata ut oro. Teˈxcut chiruheb li chˈo ut li tzˈu̱m xicˈ lix dioseb li queˈxyi̱b eb aˈan re teˈxlokˈoni.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ta̱cha̱lk chi rakoc a̱tin li Ka̱cuaˈ Dios saˈ ruchichˈochˈ, eb li cristian teˈxmuk ribeb saˈ eb li ochoch pec ut saˈ eb li jul xban nak incˈaˈ teˈxcuy rilbal lix joskˈil, lix lokˈal, ut lix cuanquilal li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Me̱cˈojob e̱chˈo̱l saˈ xbe̱neb li cristian xban nak eb aˈan ma̱cˈaˈ nequeˈoc cuiˈ. Moco najt ta nequeˈcuan. ¿Cˈaˈru aj e nak te̱qˈueheb xlokˈal?</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-1.html>&larr;</a>&nbsp;&nbsp;<font class=titleType><b>Isaiah (2/66)</b></font>&nbsp;&nbsp;<a href=Simple-Isaiah-3.html>&rarr;</a>
</td></tr></table>


</body></html>
