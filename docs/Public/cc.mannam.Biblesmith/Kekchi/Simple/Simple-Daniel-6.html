<html><head><title>
Daniel (6/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Daniel-5.html>&larr;</a>&nbsp;&nbsp;<font class=titleType><b>Daniel (6/12)</b></font>&nbsp;&nbsp;<a href=Simple-Daniel-7.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Qui-ala saˈ xchˈo̱l li rey Darío xxakabanquil jun ciento riqˈuin jun may chi cui̱nk re tixqˈue xcuanquileb chi takla̱nc saˈ chixjunil li naˈajej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixxakabeb oxibeb chic li cui̱nk re nak eb aˈan teˈtakla̱nk saˈ xbe̱neb li jun ciento riqˈuin junmay chi cui̱nk li ac quixxakabeb. Laj Daniel aˈan jun saˈ xya̱nkeb li oxib li queˈxakaba̱c re nak teˈril ma tzˈakal re ru lix cˈanjeleb li jun ciento riqˈuin junmay ut re ajcuiˈ nak teˈril chi us li cˈaˈru cuan re li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Daniel kˈaxal cuiˈchic us quixba̱nu chiruheb li cuib chic chi gobernador joˈqueb ajcuiˈ chixjunileb li nequeˈtaklan xban nak kˈaxal cuiˈchic cha̱bil xnaˈleb chiruheb chixjunileb. Joˈcan nak li rey quixcˈoxla xqˈuebal laj Daniel chi takla̱nc saˈ xbe̱neb chixjunileb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li gobernador ut eb li nequeˈtaklan saˈ li tenamit, queˈoc chixcakalinquil laj Daniel. Queˈoc chixsicˈbal chanru nak ta̱paltok re nak ta̱ru̱k teˈjitok chirix chiru li rey. Abanan incˈaˈ queˈxtau chanru nak teˈjitok chirix xban nak laj Daniel ti̱c xchˈo̱l ut ma̱cˈaˈ xma̱c, chi moco quixbalakˈiheb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak eb li cui̱nk aˈan queˈxye: —Ma̱cˈaˈ ta̱ru̱k tojitok cuiˈ chirix laj Daniel cui incˈaˈ takaba̱nu saˈ xcˈabaˈ lix pa̱banquil xchakˈrab lix Dios, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li gobernador joˈqueb ajcuiˈ li nequeˈtaklan saˈ xbe̱neb li tenamit queˈxchˈutub ribeb chiru li rey ut queˈxye re: —At rey Darío, chicua̱nk taxak la̱ yuˈam chi junelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chikajunilo la̱o li gobernador ut eb li capitán, eb li comisionado ut eb li ni̱nk xcuanquileb, xkacˈu̱b ru chi kibil kib nak la̱at ta̱qˈue jun li chakˈrab ut ta̱xakab xcuanquil. Ta̱chakˈrabiheb li tenamit nak chiru li laje̱b xcaˈcˈa̱l cutan li ta̱cha̱lk ma̱ ani naru ta̱tzˈa̱ma̱nk chiru lix Dios chi moco chiru junak cui̱nk. Caˈaj cuiˈ cha̱cuu la̱at ta̱ru̱k teˈtzˈa̱ma̱nk. Ut cui cuan junak naxkˈet la̱ chakˈrab, li jun aˈan ta̱cutekˈ saˈ xya̱nkeb li cakcoj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱qˈue li chakˈrab aˈin ut ta̱tzˈi̱ba la̱ cˈabaˈ chiru re nak ta̱xakaba̱k xcuanquil ut ma̱ ani ta̱ru̱k ta̱jalok ru. Aˈanak lix chakˈrabeb laj Medo ut eb laj Persia ut ma̱ ani ta̱ru̱k ta̱sachok re xcuanquil, chanqueb re li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak li rey Darío quixqˈue li chakˈrab ut quixtzˈi̱ba lix cˈabaˈ chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quixnau nak li rey quixqˈue li chakˈrab aˈan, laj Daniel co̱ saˈ rochoch. Ut quixcanab chi teto lix ventanil lix cuariba̱l li cuan saˈ xjayal li tenamit Jerusalén. Joˈ cˈaynak xba̱nunquil laj Daniel, quixcuikˈib rib aran ut oxib sut chiru li cutan quitijoc ut quibantioxin chiru li Ka̱cuaˈ lix Dios joˈ naxba̱nu rajlal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li xicˈ nequeˈiloc re laj Daniel queˈxchˈutub ribeb chiru lix ventana ut queˈril nak laj Daniel yo̱ chi tijoc ut yo̱ chi tzˈa̱ma̱nc chiru lix Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈco̱eb saˈ junpa̱t riqˈuin li rey ut queˈa̱tinac riqˈuin chirix li chakˈrab li quixqˈue ut queˈxye re: —¿Ma incˈaˈ ta biˈ xaqˈue li chakˈrab nak chiru laje̱b xcaˈcˈa̱l (30) cutan ma̱ ani ta̱tzˈa̱ma̱nk chiru lix Dios, malaj ut chiru junak cui̱nk cui ma̱cuaˈ a̱cuiqˈuin la̱at, at rey? ¿Ma incˈaˈ ta biˈ caye nak li ani ta̱tzˈa̱ma̱nk chiru lix Dios, li jun aˈan ta̱cutekˈ saˈ xnaˈajeb li cakcoj? chanqueb. Quichakˈoc li rey ut quixye: —Ya̱l nak joˈcan. Aˈan lix chakˈrabeb laj Medo ut eb laj Persia ut ma̱ ani naru ta̱jalok re aˈan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈxye re li rey: —Laj Daniel li ralal xcˈajoleb laj judío li queˈchapeˈ ut queˈcˈameˈ chak arin, aˈan incˈaˈ naxqˈue a̱cuanquil, at rey, chi moco naxpa̱b li chakˈrab li xaqˈue. Oxib sut chiru li cutan natzˈa̱man chiru lix Dios, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈ nak quirahoˈ xchˈo̱l li rey nak quirabi cˈaˈru queˈxye eb aˈan. Ut aˈan quixcˈoxla saˈ xchˈo̱l nak tixcol laj Daniel. Ut quixyal xkˈe xsicˈbal chanru nak tixcol toj chalen nak qui-ecuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cui̱nk queˈsukˈi cuiˈchic riqˈuin li rey ut queˈxchˈutub rib riqˈuin ut queˈxye re: —At rey, la̱at nacanau nak lix chakˈrab eb laj Medo ut eb laj Persia naxye nak ma̱ ani naru najaloc ru li chakˈrab xakabanbil xcuanquil xban junak rey, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak li rey quixtakla xcˈambal chak laj Daniel ut quixye re: —Aˈ taxak li Ka̱cuaˈ la̱ Dios li nacacˈanjela ru junelic, aˈan taxak chicolok a̱cue saˈ rukˈeb li cakcoj, chan re. Ut queˈxcut laj Daniel saˈ xya̱nkeb li cakcoj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxcˈam jun li nimla pec ut riqˈuin aˈan queˈxtzˈap li oqueba̱l re lix naˈajeb li cakcoj. Ut li rey quixqˈue li sello chiru li pec riqˈuin lix matkˈab ut riqˈuin ajcuiˈ lix matkˈab eb laj cˈanjel chiru. Aˈan li retalil nak ma̱ ani ta̱tehok re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak li rey co̱ saˈ li palacio ut quixyocob rib saˈ xchˈa̱t chi incˈaˈ quicuaˈac, chi moco quichˈeˈeˈ li cuajb re xqˈuebal xsahil xchˈo̱l. Ut incˈaˈ quicuar li rey xban xcˈaˈux.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Sake̱uc re nak quicuacli li rey ut co̱ saˈ junpa̱t saˈ lix naˈajeb li cakcoj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak yo̱ chi nachˈoc aran, chi ra saˈ xchˈo̱l, li rey quixbok laj Daniel ut quixye re: —At Daniel, la̱at aj cˈanjel chiru li yoˈyo̱quil Dios. ¿Ma xatxcol la̱ Dios li junelic nacacˈanjela ru? ¿Ma xatxcol chiruheb li cakcoj? chan re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Daniel quichakˈoc ut quixye re: —At rey, chicua̱nk taxak la̱ yuˈam chi junelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lin Dios quixtakla chak lix ángel ut aˈan quitzˈapoc re lix tzˈu̱mal reheb li cakcoj re nak incˈaˈ tineˈxcamsi xban nak chiru li Dios ma̱cˈaˈ inma̱c chi moco cha̱cuu la̱at xinba̱nu li incˈaˈ us, chan re li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈ nak quisahoˈ xchˈo̱l li rey xban nak quicoleˈ laj Daniel ut quixtakla risinquil saˈ xnaˈajeb li cakcoj. Ut ma̱cˈaˈ quixcˈul laj Daniel xban nak cˈojcˈo xchˈo̱l riqˈuin lix Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li rey quixtakla lix takl re nak teˈcˈamekˈ riqˈuin chixjunileb li cui̱nk li queˈjitoc re laj Daniel. Ut queˈcuteˈ saˈ xya̱nkeb li cakcoj rech xiquic li rixakileb joˈqueb ajcuiˈ lix cocˈaleb. Ut toj ma̱jiˈ ajcuiˈ nequeˈnak saˈ lix naˈajeb li cakcoj nak queˈchapeˈ xbaneb ut queˈtoki̱c lix bakeleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak li rey Darío quitzˈi̱bac riqˈuineb chixjunileb li tenamit cuanqueb saˈ chixjunil li ruchichˈochˈ ut riqˈuineb li jalan jala̱nk ra̱tinoba̱leb ut quixye reheb: —Chinumta̱k taxak li tuktu̱quil usilal e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in yo̱quin chixqˈuebal e̱re li chakˈrab aˈin yalak bar saˈ eb li naˈajej li nintaklan cuiˈ. Chixjunileb teˈxxucua ru ut teˈxlokˈoni li Ka̱cuaˈ Dios li naxlokˈoni laj Daniel, xban nak aˈan li yoˈyo̱quil Dios li cuan chi junelic kˈe cutan. Aˈan li nataklan chi junelic ut lix cuanquilal incˈaˈ ta̱osokˈ. Ta̱cua̱nk ban chi junelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios, aˈan li na-achˈaban ut aˈan li nacoloc. Aˈan li naba̱nun re li milagro ut li sachba chˈo̱lej joˈ saˈ choxa joˈ ajcuiˈ saˈ ruchichˈochˈ. Aˈan li quicoloc re laj Daniel. Incˈaˈ quixcanab chi camsi̱c xbaneb li cakcoj, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut kˈaxal cuiˈchic quiqˈueheˈ xcuanquil laj Daniel nak laj Darío cuan chokˈ rey ut quiqˈueheˈ ajcuiˈ xcuanquil nak laj Ciro aj Persia qui-oc chokˈ rey.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Daniel-5.html>&larr;</a>&nbsp;&nbsp;<font class=titleType><b>Daniel (6/12)</b></font>&nbsp;&nbsp;<a href=Simple-Daniel-7.html>&rarr;</a>
</td></tr></table>


</body></html>
