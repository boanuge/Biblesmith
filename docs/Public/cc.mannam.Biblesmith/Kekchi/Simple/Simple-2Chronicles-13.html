<html><head><title>
2Chronicles (13/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-12.html>&larr;</a>&nbsp;&nbsp;<font class=titleType><b>2Chronicles (13/36)</b></font>&nbsp;&nbsp;<a href=Simple-2Chronicles-14.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱ cuakxaklaju chihab roquic chokˈ xreyeb laj Israel laj Jeroboam nak laj Abías qui-oc chokˈ rey aran Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Oxib chihab quicuan saˈ xcuanquil aran Jerusalén. Lix naˈ laj Abías, aˈan lix Micaías lix rabin laj Uriel, Gabaón xtenamit. Laj Abías ut laj Jeroboam queˈpletic chi ribileb rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Abías cuan ca̱hib ciento mil li soldados sicˈbileb ru ut cauheb rib. Joˈcan ajcuiˈ laj Jeroboam quixsiqˈueb ru cuakxakib ciento mil chi soldado ut cauheb rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Abías quixakli saˈ xbe̱n li tzu̱l Zemaraim li cuan saˈ lix naˈajeb li ralal xcˈajol laj Efraín, li tzu̱l ru. Ut quixye reheb, —China̱cuabi, at Jeroboam, joˈ ajcuiˈ la̱ex aj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma incˈaˈ nequenau la̱ex nak li Ka̱cuaˈ li kaDios la̱o aj Israel quixqˈue li cuanquil aˈin re laj David? Quixye nak aˈan ut eb li ralal teˈtakla̱nk saˈ xbe̱neb laj Israel chi junelic. Li Dios quixba̱nu li contrato riqˈuineb riqˈuin atzˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan laj Jeroboam li ralal laj Nabat, li quicˈanjelac chiru laj Salomón li ralal laj David, quijoskˈoˈ saˈ xbe̱n lix rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxchˈutub ribeb nabaleb li cui̱nk li incˈaˈ useb xnaˈleb riqˈuin laj Jeroboam. Ut eb aˈan queˈxkˈetkˈeti ribeb chiru laj Roboam xban nak laj Roboam toj sa̱j ut toj ma̱jiˈ cau xchˈo̱l chi takla̱nc. Joˈcan nak incˈaˈ quiru xcolbal rib chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut anakcuan la̱ex te̱raj pletic riqˈuineb li ralal xcˈajol laj David li sicˈbileb ru xban li Dios re texcua̱nk saˈ li cuanquilal. La̱ex nabalex ut cuan chak e̱riqˈuin li cuacax oro li quixyi̱b chokˈ e̱dios laj Jeroboam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma incˈaˈ ta biˈ xerisiheb chak laj tij li ralal xcˈajoleb laj Aarón ut eb laj levitas li nequeˈcˈanjelac chiru li Dios? ¿Ma incˈaˈ ta biˈ xexakabeb jalaneb laj tij chi cˈanjelac chiruheb le̱ dios joˈ nequeˈxba̱nu li jalan tenamit? Che̱ru la̱ex yalak ani naru ta̱xakaba̱k chokˈ aj tij cui tixcˈam junak toro toj sa̱j malaj ut cuukubak xcarner re nak tixkˈaxtesi rib chokˈ aj tij chiruheb li ma̱cuaˈeb tzˈakal Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan, li kaDios la̱o, aˈan li Ka̱cuaˈ. Incˈaˈ yo̱co chixtzˈekta̱nanquil. Eb laj tij li yo̱queb chi cˈanjelac chiru li Ka̱cuaˈ, aˈaneb li ralal xcˈajol laj Aarón ut eb li nequeˈtenkˈan reheb, aˈaneb laj levitas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Rajlal ekˈela ut rajlal ecuu nequeˈxqˈue li cˈatbil mayej chiru li Ka̱cuaˈ joˈ ajcuiˈ li incienso li sunu̱nc. Ut nequeˈxqˈue li caxlan cua chiru li me̱x li kˈaxtesinbil re li Dios. Ut nalochman rajlal ecuu li candil li cuan saˈ xbe̱neb li candelero li yi̱banbil riqˈuin oro. La̱o yo̱co chixba̱nunquil joˈ taklanbilo cuiˈ xban li Ka̱cuaˈ li kaDios. Abanan la̱ex xetzˈekta̱na li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cheqˈuehak retal. Li Dios cuan kiqˈuin. Aˈan yo̱ chi cˈamoc kabe. Ut eb laj tij oqueb re chixya̱basinquil lix trompe̱teb re takatiquib pletic e̱riqˈuin. Joˈcan ut, ex ralal xcˈajol laj Israel, mexpletic riqˈuin li Ka̱cuaˈ lix Dioseb le̱ xeˈto̱nil yucuaˈ xban nak incˈaˈ texnumta̱k saˈ kabe̱n, chan laj Abías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan laj Jeroboam ac xtaklaheb lix soldado chirix li naˈajej li cuanqueb cuiˈ eb laj Judá. Cuanqueb li soldados yo̱queb chi cha̱lc chiruheb ut cuanqueb li soldado li yo̱queb chi cha̱lc chirixeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈiloc chirixeb laj Judá queˈril nak yo̱queb chi cha̱lc chirixeb ut yo̱queb chi cha̱lc chiruheb re teˈpletik riqˈuineb. Ut queˈxya̱ba xcˈabaˈ li Ka̱cuaˈ ut eb laj tij queˈxya̱basi lix trompe̱teb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Judá queˈxjap reheb chi cau ut queˈoc chi pletic. Ut li Dios quixkˈaxtesiheb laj Jeroboam ut eb laj Israel saˈ rukˈeb li rey Abías ut eb laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel queˈoc chi e̱lelic, abanan li Ka̱cuaˈ ac xkˈaxtesiheb saˈ rukˈeb laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Judá queˈnumta saˈ xbe̱neb laj Israel ut queˈxcamsiheb o̱b ciento mil (500,000) li soldado li sicˈbileb ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin nak quicubsi̱c xcuanquileb laj Israel saˈ eb li cutan aˈan. Eb laj Judá queˈre̱chani li ple̱t xban nak queˈxtzˈa̱ma xtenkˈanquileb riqˈuin li Ka̱cuaˈ, lix Dioseb lix xeˈto̱nil yucuaˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Abías quinumta saˈ xbe̱n laj Jeroboam ut quire̱chaniheb li tenamit Bet-el rochbeneb li cˈaleba̱l, Jesana rochbeneb li cˈaleba̱l, ut Efraín rochbeneb li cˈaleba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Jeroboam incˈaˈ chic quicuan xcuanquil saˈ eb li cutan nak laj Abías quicuan chokˈ xreyeb laj Judá. Ut li Ka̱cuaˈ quiqˈuehoc re chi ca̱mc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Abías quiniman xcuanquil. Quixcˈam chokˈ rixakil ca̱laju li ixk ut queˈcuan cuib xcaˈcˈa̱l li ralal ut cuaklaju lix rabin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li quilajxba̱nu ut li cˈaˈru quixye nak cuan saˈ xcuanquil tzˈi̱banbil retalil saˈ li hu li quixtzˈi̱ba li profeta Iddo.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-12.html>&larr;</a>&nbsp;&nbsp;<font class=titleType><b>2Chronicles (13/36)</b></font>&nbsp;&nbsp;<a href=Simple-2Chronicles-14.html>&rarr;</a>
</td></tr></table>


</body></html>
