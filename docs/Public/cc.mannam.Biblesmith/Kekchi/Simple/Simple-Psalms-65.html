<html><head><title>
Psalms (65/150)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Psalms-64.html>&larr;</a>&nbsp;&nbsp;<font class=titleType><b>Psalms (65/150)</b></font>&nbsp;&nbsp;<a href=Simple-Psalms-66.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>At inDios, a̱cue li lokˈoni̱c arin Sión. Ut a̱cˈulub nak takaba̱nu li cˈaˈru xkayechiˈi a̱cue,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>xban nak nacasume li cˈaˈru nakatzˈa̱ma a̱cue. Chixjunileb li cuanqueb saˈ ruchichˈochˈ, a̱cuiqˈuin teˈxtzˈa̱ma li cˈaˈru teˈraj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan nak li ma̱c nanumta saˈ kabe̱n, abanan la̱at junelic nacacuy kama̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Us xak reheb li sicˈbileb ru a̱ban chokˈ a̱cualal a̱cˈajol re teˈcua̱nk a̱cuiqˈuin saˈ la̱ santil ochoch. Ut chisahokˈ taxak li kachˈo̱l riqˈuin li kosobtesinquil li ta̱qˈue ke nak cua̱nko saˈ la̱ santil ochoch.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>At kaDios, at aj Colol ke, riqˈuin xni̱nkal ru usilal nacasume li cˈaˈru nakatzˈa̱ma a̱cue, ut nacaqˈue ke saˈ ti̱quilal. Li cuanqueb saˈ chixjunil li ruchichˈochˈ, junes a̱cuiqˈuin nequeˈyoˈonin joˈqueb ajcuiˈ li cuanqueb toj jun pacˈal li ni̱nki palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at xatxakaban reheb li tzu̱l ut cuanqueb saˈ xnaˈajeb xban xnimal la̱ cuanquilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at nacattukuban ru lix cau ok li palau nak naxcutle rib. Ut la̱at ajcuiˈ nacattukuban ruheb li tenamit nak nequeˈchokoknac chixpletinquil ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb li cuanqueb saˈ ruchichˈochˈ nequeˈsach xchˈo̱leb chirilbal li sachba chˈo̱lej li nacaba̱nu. Junelic nequeˈxjap reheb xban xsahil xchˈo̱leb chi kˈek chi cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at nacat-iloc re li ruchichˈochˈ. La̱at nacattaklan chak re li hab ut nacaqˈue chi cha̱bilocˈ li chˈochˈ. La̱at nacatqˈuehoc re li haˈ saˈ eb li nimaˈ ut la̱at nacatba̱nun re nak ta̱e̱lk li acui̱mk saˈ li chˈochˈ. Joˈcaˈin nacaba̱nu riqˈuin li chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nacatˈakresi li chˈochˈ riqˈuin li hab nacatakla chak. Nacatˈakresi chi us li chˈochˈ ut nacaqˈue chi qˈui̱c li acui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban xnimal la̱ cuusilal nabal li nakˈolman. Yalak bar chˈinaˈus li acui̱mk ut osobtesinbil a̱ban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Naraxoˈ ru li pim saˈ li chaki chˈochˈ ut nabaleb li queto̱mk cuanqueb aran. Cˈajoˈ xchakˈal ru li pim chiru li tzu̱l ut cˈajoˈ xsahileb xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Numtajenakeb li queto̱mk saˈ li naˈajej bar cuan cuiˈ li pachˈayaˈ ut cˈajoˈ xchakˈal ru li acui̱mk saˈ li ru takˈa. Joˈcan nak chixjunileb nequeˈsahoˈ saˈ xchˈo̱leb ut nequeˈbichan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Psalms-64.html>&larr;</a>&nbsp;&nbsp;<font class=titleType><b>Psalms (65/150)</b></font>&nbsp;&nbsp;<a href=Simple-Psalms-66.html>&rarr;</a>
</td></tr></table>


</body></html>
