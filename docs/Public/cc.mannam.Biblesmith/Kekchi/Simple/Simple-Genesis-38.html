<html><head><title>
Genesis (38/50)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-37.html>&larr;</a>&nbsp;&nbsp;<font class=titleType><b>Genesis (38/50)</b></font>&nbsp;&nbsp;<a href=Simple-Genesis-39.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan, laj Judá quirisi rib saˈ xya̱nkeb li ras ut li ri̱tzˈin ut co̱ saˈ li naˈajej li cuan cuiˈ jun li cui̱nk aj adulamita. Li cui̱nk aˈan aj Hira xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut aran cuan jun li cui̱nk aj cananeo aj Súa xcˈabaˈ. Laj Súa cuan jun lix rabin. Ut co̱ xchˈo̱l laj Judá chirix li xkaˈal aˈan toj retal quixcˈam chokˈ rixakil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rixakil laj Judá quicana chi yaj aj ixk ut quicuan jun li ralal riqˈuin. Aj Er queˈxqˈue chokˈ xcˈabaˈ li cˈulaˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Judá quicuan cuiˈchic jun li ralal riqˈuin li ixk aˈan ut quixqˈue aj Onán chokˈ xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Judá quicuan rox li ralal riqˈuin li ixk aˈan ut quixqˈue aj Sela chokˈ xcˈabaˈ. Laj Sela, aˈan quiyoˈla saˈ li tenamit Quezib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Judá quixsumub laj Er li xbe̱n ralal riqˈuin jun li ixk xTamar xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Er kˈaxal yibru xnaˈleb chiru li Dios. Joˈcan nak li Ka̱cuaˈ Dios quixrak xcutan laj Er.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix lix camic laj Er, laj Judá quixye re laj Onán li ralal: —Anakcuan tatxic riqˈuin li rixakil la̱ cuas camenak. Ut tatcua̱nk riqˈuin re nak ta̱cua̱nk ralal xcˈajol la̱ cuas camenak, chan laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Onán quixnau nak li cocˈal li teˈyoˈla̱k riqˈuin li ixk aˈan ma̱cuaˈ saˈ xcˈabaˈ aˈan teˈyoˈla̱k. Saˈ xcˈabaˈ ban li ras camenak. Incˈaˈ quicuulac chiru. Joˈcan nak laj Onán nak nacuan riqˈuin li ixk, naxsicˈ xya̱lal chanru tixba̱nu re nak li ixk incˈaˈ ta̱cana̱k chi yaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban nak incˈaˈ quicuulac chiru li Dios li cˈaˈru quixba̱nu laj Onán, li Dios quixrak ajcuiˈ lix yuˈam aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Judá quixye re li ralib: —Anakcuan tatxic saˈ rochoch la̱ yucuaˈ ut tatcana̱k a̱junes toj retal ta̱cui̱nkilokˈ li cualal laj Sela, chan laj Judá re lix Tamar. Ut laj Judá quixye saˈ xchˈo̱l: —Micam anchal laj Sela joˈ nak xeˈcam li ras, chan. Ut lix Tamar co̱ saˈ rochoch lix yucuaˈ ut aran quicana.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mokon chic quicam li rixakil laj Judá. Li ixk aˈan, aˈan lix rabin laj Súa. Nak ac xnumeˈ xrahil xchˈo̱l laj Judá chirix xcamic li rixakil, co̱ saˈ li tenamit Timnat li nabeseˈ cuiˈ rixeb lix carner. Laj Hira aj adulamita co̱ rochben.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix Tamar quirabi resil nak ta̱cuulak laj Judá saˈ li tenamit Timnat chixqˈuebal chi besecˈ rixeb lix carner. Laj Judá, aˈan lix yucuaˈ lix be̱lom camenak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix Tamar quixnau nak ac xcui̱nkiloˈ laj Sela ut incˈaˈ quiqˈueheˈ chokˈ xbe̱lom joˈ quiyechiˈi̱c re junxil. Quirisi li rakˈ chirix li nequeˈrocsi li xma̱lcaˈan ut quixtzˈap li ru ut quixlan rib riqˈuin lix tˈicr re nak ta̱cˈutu̱nk joˈ junak ixk li naxcˈayi rib. Ut co̱ saˈ li oqueba̱l re li tenamit Enaim, li cuan saˈ xbehil Timnat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak laj Judá quiril li ixk, aˈan quixcˈoxla nak aˈan jun ixk xcomoneb li nequeˈxcˈayi rib xban nak tzˈaptzˈo li ru riqˈuin lix tˈicr.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Judá incˈaˈ naxnau nak aˈan li ralib. Quijiloc chi xcˈatk ut quixye re, —China̱canab chi cua̱nc a̱cuiqˈuin, chan. Li ixk quixye re: —¿Cˈaˈru ta̱qˈue cue cui tincanab cuib cha̱cuu? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Judá quixye re: —La̱in tintakla chak junak ral li chiba̱t chokˈ a̱cue, chan. Ut li ixk quixye: —Us, abanan canab cuan junak retalil cue ma relic na chi ya̱l nak ta̱takla chak li chˈina chiba̱t, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Judá quixye re: —¿Cˈaˈru ta̱cuaj tinqˈue a̱cue? chan. Ut li ixk quixye re: —Qˈue chokˈ cue la̱ matkˈab li cuan cuiˈ retalil la̱ cˈabaˈ joˈ ajcuiˈ lix cˈa̱mal. Ut ta̱canab ajcuiˈ cuiqˈuin la̱ xukˈ li cuan saˈ a̱cuukˈ, chan li ixk. Ut laj Judá quixqˈue re li cˈaˈru quixpatzˈ ut quicuan riqˈuin. Ut lix Tamar quicana chi yaj aj ixk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li ixk qui-el saˈ li naˈajej aˈan, ut quirisi lix tˈicr li quixlan cuiˈ rib. Ut quixqˈue cuiˈchic chirix li rakˈ li nequeˈrocsi li xma̱lcaˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Judá quixtakla li chˈina chiba̱t chirix laj adulamita re nak li ixk tixkˈaxtesi chak lix matkˈab joˈ ajcuiˈ lix xukˈ. Abanan laj adulamita nak quicuulac incˈaˈ chic quixtau li ixk. Ma̱ ani chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj adulamita quixpatzˈ reheb li cui̱nk aran: —Checuy inma̱c. ¿Ma incˈaˈ xeril ru li ixk arin li naxcˈayi rib li quicuan saˈ li oqueba̱l re li tenamit Enaim?— Eb aˈan queˈchakˈoc ut queˈxye re: —Arin ma̱ jun ixk yibru xnaˈleb nacuan, chanqueb re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj adulamita quisukˈi riqˈuin laj Judá ut quixye re, —Incˈaˈ xintau li ixk li xaye cue. Ut li cui̱nk li cuanqueb aran, xinpatzˈ reheb ut xeˈxye cue nak ma̱ jun ixk yibru xnaˈleb nacuan aran chanqueb cue.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Judá quixye re: —¿Cˈaˈ xjalenquil? Cana̱keb cuan li cˈaˈru cue riqˈuin li ixk aˈan. Chi joˈcan incˈaˈ tincˈut inxuta̱n chiruheb li tenamit. La̱in xintakla li chˈina chiba̱t chokˈ re abanan incˈaˈ xatau chak, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ac xnumeˈ chic oxib po queˈxye re laj Judá: —Lix Tamar la̱ cualib yo̱ chi yumbe̱tac xban nak yaj aj ixk chic.— Ut laj Judá quixye reheb: —Ayukex. Te̱risi li ixk aˈan saˈ rochoch lix yucuaˈ ut te̱cˈat, chan laj Judá reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak eb li cui̱nk yo̱queb chirisinquil lix Tamar saˈ rochoch, quixtakla xkˈaxtesinquil li cˈaˈru re laj Judá. Ut quixtakla ajcuiˈ xyebal re, —La̱in yaj aj ixkin anakcuan xban laj e̱chal re li cˈaˈak re ru aˈin. Ba̱nu usilal, il chi us ani na laj e̱chal re li matkˈab aˈin, joˈ ajcuiˈ lix cˈa̱mal ut li xukˈ, chan reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈcuulac li takl riqˈuin laj Judá, queˈxcˈut chiru li cˈaˈak re ru li quixtakla lix Tamar. Ut laj Judá ticto quixqˈue retal nak aˈan laj e̱chal re li cˈaˈak re ru aˈan. Ut quixye: —Li ixk aˈin ti̱c xchˈo̱l chicuu la̱in. Xinma̱cob xban nak incˈaˈ xinqˈue li cualal laj Sela chokˈ xbe̱lom joˈ xinyechiˈi chak junxil, chan. Ut laj Judá incˈaˈ chic quicuan riqˈuin li ixk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak quicuulac xkˈehil nak quiqˈuira lix Tamar, lut eb lix cocˈal li queˈyoˈla.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak yo̱ chi yoˈla̱c li xbe̱n cˈulaˈal, qui-el chak li rukˈ xbe̱n cua. Ut li ixk li yo̱ chi iloc re lix Tamar quixbacˈ jun li caki cˈam chi xcux rukˈ li cˈulaˈal ut quixye: —Li caki cˈam aˈin, aˈan retalil nak aˈan li asbej, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ junpa̱t quirocsi cuiˈchic rukˈ li cˈulaˈal. Ut aˈ chic li ri̱tzˈin quiyoˈla xbe̱n cua. Ut laj ilol re quixye: —¿Cˈaˈut nak la̱at chic tatyoˈla̱k xbe̱n cua? chan li ixk re li cˈulaˈal. Ut aj Fares queˈxqˈue chokˈ xcˈabaˈ li cˈulaˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan quiyoˈla li quirisi li rukˈ xbe̱n cua li quiqˈueheˈ retalil riqˈuin caki cˈam. Ut aj Zara queˈxqˈue chokˈ xcˈabaˈ li cˈulaˈal.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-37.html>&larr;</a>&nbsp;&nbsp;<font class=titleType><b>Genesis (38/50)</b></font>&nbsp;&nbsp;<a href=Simple-Genesis-39.html>&rarr;</a>
</td></tr></table>


</body></html>
