<html><head><title>
Job (24/42)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Job-23.html>&larr;</a>&nbsp;&nbsp;<font class=titleType><b>Job (24/42)</b></font>&nbsp;&nbsp;<a href=Simple-Job-25.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈut nak li nimajcual Dios incˈaˈ naxqˈue retal li cˈaˈru nequeˈxba̱nu li incˈaˈ useb xnaˈleb? ¿Cˈaˈut nak incˈaˈ narakoc a̱tin chi junpa̱t re nak li nequeˈpa̱ban re teˈxqˈue retal nak narakoc a̱tin saˈ ti̱quilal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li incˈaˈ useb xnaˈleb nequeˈxjal li nuba̱l reheb li chˈochˈ ut nequeˈrelkˈa li carner re jalan re nak ta̱cua̱nk nabal reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nequeˈxmakˈ lix bu̱reb li ma̱cˈaˈeb xnaˈ xyucuaˈeb. Ut nequeˈxcˈam chi prenda lix bo̱yxeb li xma̱lcaˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ nequeˈxqˈue saˈ ruheb li nebaˈ ut incˈaˈ nequeˈcuan saˈ ti̱quilal riqˈuineb. Eb li nebaˈ nequeˈxmuk ribeb chiruheb xban xxiuheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li nebaˈ cau nequeˈtrabajic re xsicˈbal xtzacae̱mkeb li ralal xcˈajol. Chanchaneb li bu̱r nak nequeˈxsicˈ xtzacae̱mkeb saˈ li naˈajej bar ma̱cˈaˈ cuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nequeˈxic saˈ racui̱mkeb jalan chixsicˈbal li trigo re teˈtzaca̱nk. Ut nequeˈxsicˈ lix uvas saˈ xnaˈajeb li racui̱mkeb li incˈaˈ useb xnaˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak nequeˈoc chi cua̱rc ma̱cˈaˈ riseb re teˈxtzˈap cuiˈ ribeb. Ma̱cˈaˈ cuan reheb re teˈxcol ribeb chiru li que.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak nachal li hab saˈ eb li tzu̱l, nequeˈtˈaka ut nequeˈxic chi muhe̱nc rubel li ni̱nki pec re nak teˈxcol rib chiru li hab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li incˈaˈ useb xnaˈleb nequeˈxmakˈ lix cˈulaˈaleb li xma̱lcaˈan ut nequeˈxcˈam chi prenda xban nak cuan xcˈaseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li nebaˈ incˈaˈ tzˈakal li rakˈeb ut teˈtzˈoca̱k nak yo̱queb chixsicˈbal ru li racui̱mkeb li cuanqueb cuiˈ xcˈas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱queb chixyatzˈbal li aceite oliva saˈ li molino ut yo̱queb chixyatzˈbal li uvas. Teˈchakik reheb, abanan ma̱ ani naqˈuehoc bayak rucˈaheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li tenamit yo̱queb chi a̱canac li rahobtesinbileb. Yo̱queb chixtzˈa̱manquil xtenkˈanquil li ca̱mqueb re. Abanan li Dios incˈaˈ narabi lix tijeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li incˈaˈ useb xnaˈleb xicˈ nequeˈril li cutan. Incˈaˈ nequeˈraj e̱lc chi cutan xban nak xicˈ nequeˈril li us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li incˈaˈ useb xnaˈleb aj camsineleb. Nak toj ma̱jiˈ nasake̱u, nequeˈxic chixcamsinquileb li nebaˈ. Ut nak na-oc li kˈojyi̱n, nequeˈoc chi elkˈac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li nequeˈmuxuc caxa̱r chi kˈek nequeˈxba̱nu li cˈaˈru nequeˈraj. Nequeˈxmuk ribeb re nak ma̱ ani ta̱ilok reheb ut nequeˈxye, “Cui takamuk kib, ma̱ ani ta̱ilok ke,” chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj e̱lkˈ nequeˈoc saˈ eb li cab chi elkˈac chiru kˈojyi̱n ut chi cutan nequeˈxtzˈap rib saˈ rochocheb. Ma̱ bar nequeˈel chi cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb aˈan nequeˈxucuac chi e̱lc chi cutan xban nak nequeˈxcˈoxla nak teˈchapekˈ. Joˈcan nak chiru kˈojyi̱n nequeˈel chi ma̱cˈaˈeb xxiu xban nak nequeˈxnau nak ma̱ ani ta̱ilok reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>(Laj Zofar quixye:) —Eb li incˈaˈ useb xnaˈleb nequeˈosoˈ. Chanchan nak nequeˈcˈameˈ xban li rok li haˈ. Ut eb lix chˈochˈ tzˈekta̱nanbil ut ma̱ ani chic nequeˈcˈanjelan re lix naˈaj lix uvas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj ma̱c teˈosokˈ saˈ junpa̱t joˈ nak nahaˈoˈ li hielo xban xtikcual li sakˈehil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut incˈaˈ chic teˈcˈoxla̱k xban lix naˈeb. Teˈmotzoˈi̱nk. Ma̱ ani chic ta̱patzˈok reheb. Teˈosokˈ joˈ nak nakˈa li cheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li incˈaˈ useb xnaˈleb nequeˈxrahobtesi li ixk li incˈaˈ nequeˈqˈuiresin ut ma̱ jun sut nequeˈxtenkˈaheb li xma̱lcaˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan li Dios ta̱risiheb lix cuanquileb li incˈaˈ useb xnaˈleb. Nak aˈan nachal xjoskˈil, ma̱ ani naru naxcol rib chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios naxcanabeb chi cua̱nc chi ma̱cˈaˈeb xcˈaˈux. Abanan yo̱ chixqˈuebal retal li cˈaˈru nequeˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li biom incˈaˈ najt nacuan lix lokˈaleb. Junpa̱t nequeˈosoˈ joˈ nak nequeˈosoˈ li jun chˈol chic. Ta̱sachekˈ ruheb joˈ nak nayoqˈueˈ li rok li trigo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma cuan ta biˈ junak ta̱ru̱k ta̱yehok cue nak incˈaˈ ya̱l li yo̱quin chixyebal? Cui cuan junak ta̱yehok nak ticˈtiˈ li yo̱quin chixyebal, xyehak cue anakcuan.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Job-23.html>&larr;</a>&nbsp;&nbsp;<font class=titleType><b>Job (24/42)</b></font>&nbsp;&nbsp;<a href=Simple-Job-25.html>&rarr;</a>
</td></tr></table>


</body></html>
