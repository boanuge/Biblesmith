<html><head><title>
2Chronicles (30/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-29.html>&larr;</a>&nbsp;&nbsp;<font class=titleType><b>2Chronicles (30/36)</b></font>&nbsp;&nbsp;<a href=Simple-2Chronicles-31.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey Ezequías quixtakla li hu riqˈuineb chixjunileb li ralal xcˈajol laj Israel ut eb laj Judá ut quixtakla ajcuiˈ resil riqˈuineb chixjunileb li ralal xcˈajol laj Efraín ut laj Manasés. Quixbokeb chixjunileb Jerusalén saˈ lix templo li Ka̱cuaˈ re nak teˈxba̱nu li ni̱nkˈe Pascua re xlokˈoninquil li Ka̱cuaˈ lix Dioseb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey ac x-a̱tinac riqˈuineb li nequeˈtenkˈan re ut riqˈuineb li chˈutchˈu̱queb aran Jerusalén ut queˈxcˈu̱b ru nak teˈxba̱nu li ninkˈe saˈ li xcab po,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>xban nak incˈaˈ queˈru xba̱nunquil li ninkˈe saˈ xkˈehil xban nak moco nabaleb ta laj tij li queˈxsantobresi ribeb chiru li Ka̱cuaˈ ut chixjunileb li tenamit incˈaˈ queˈxchˈutub ribeb aran Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey quixcˈul xchˈo̱l joˈ eb ajcuiˈ chixjunileb li tenamit li chˈutchˈu̱queb aran xba̱nunquil li ni̱nkˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak queˈxcˈu̱b ru nak teˈxtakla resil saˈ chixjunil li naˈajej Israel naticla chak saˈ li naˈajej Beerseba nacuulac toj saˈ li naˈajej Dan re nak teˈcha̱lk Jerusalén chixninkˈeinquil li Pascua re xlokˈoninquil li Ka̱cuaˈ lix Dioseb laj Israel. Queˈxba̱nu chi joˈcan xban nak ac junxil chic incˈaˈ queˈxninkˈei li Pascua joˈ tzˈi̱banbil retalil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey ut eb li nequeˈtenkˈan re queˈxtaklaheb lix takl saˈ chixjunil li naˈajej Israel ut Judá. Queˈxcˈam li hu li quixye chi joˈcaˈin: —La̱ex aj Israel, sukˈinkex riqˈuin li Ka̱cuaˈ lix Dioseb laj Abraham, laj Isaac, ut laj Israel re nak li Dios ta̱sukˈi̱k cuiˈchic e̱riqˈuin la̱ex li joˈ qˈuial chic quexcoleˈ saˈ rukˈ lix reyeb laj Asiria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Me̱ba̱nu joˈ queˈxba̱nu eb le̱ xeˈto̱nil yucuaˈ ut eb le̱ rechˈalal li queˈxkˈetkˈeti ribeb chiru li Ka̱cuaˈ lix Dioseb le̱ xeˈto̱nil yucuaˈ. Li Dios quixkˈaxtesiheb chi sachecˈ xban li cˈaˈru queˈxba̱nu joˈ yo̱quex chirilbal anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Me̱cacuubresi le̱ chˈo̱l chiru li Ka̱cuaˈ joˈ queˈxba̱nu le̱ xeˈto̱nil yucuaˈ. Cubsihomak ban e̱rib chiru li Ka̱cuaˈ. Quimkex saˈ lix templo li quixsantobresi chi junelic. Chelokˈoni li Ka̱cuaˈ re nak ta̱e̱lk lix joskˈil saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui texsukˈi̱k riqˈuin li Ka̱cuaˈ, teˈuxta̱na̱k ruheb le̱ rechˈalal ut eb le̱ ralal e̱cˈajol xbaneb li queˈcˈamoc reheb chi pre̱xil ut teˈsukˈik cuiˈchic saˈ li naˈajej aˈin xban nak li Ka̱cuaˈ le̱ Dios, aˈan na-uxta̱nan u ut natokˈoban u. Incˈaˈ textzˈekta̱na cui texsukˈi̱k cuiˈchic riqˈuin, chan li rey saˈ li hu li quixtakla.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li takl queˈco̱eb saˈ li junju̱nk chi tenamit saˈ eb li naˈajej li cuanqueb cuiˈ li ralal xcˈajol laj Efraín ut laj Manasés. Queˈcuulac toj saˈ li naˈajej li cuanqueb cuiˈ li ralal xcˈajol laj Zabulón. Eb li tenamit incˈaˈ queˈabin chiruheb. Yo̱queb chixhobbal ut yo̱queb chixseˈenquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan cuanqueb ajcuiˈ li tenamit li queˈxcubsi ribeb saˈ xya̱nkeb li ralal xcˈajol laj Aser, laj Manasés ut laj Zabulón. Eb aˈan queˈco̱eb Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quitenkˈan reheb li cuanqueb Judá re nak junaj lix chˈo̱leb chixba̱nunquil li cˈaˈru queˈxye li rey ut eb li nequeˈtenkˈan re joˈ quixye li ra̱tin li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut kˈaxal nabaleb queˈxchˈutub ribeb Jerusalén saˈ li ninkˈe nak queˈxcuaˈ li caxlan cua li ma̱cˈaˈ xchˈamal saˈ li xcab po.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈrisiheb li artal li queˈxlokˈoni cuiˈ li jalanil dios aran Jerusalén ut queˈrisi ajcuiˈ li artal li queˈxcˈat cuiˈ li pom ut quilajeˈxcut saˈ li nimaˈ aran Cedrón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li ca̱laju xbe li xcab po queˈxcamsi li carner re li ninkˈe Pascua. Cˈajoˈ nak queˈxuta̱nac eb laj tij ut eb laj levita. Joˈcan nak queˈxsantobresi ribeb ut queˈxcˈam lix cˈatbil mayej saˈ lix templo li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈoc cuiˈchic chi cˈanjelac saˈ li templo joˈ tzˈi̱banbil saˈ lix chakˈrab laj Moisés laj cˈanjel chiru li Dios. Ut eb laj levita queˈxnumsi xquiqˈuel li carner reheb laj tij. Ut eb laj tij queˈxrachrachi chiru li artal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabaleb li tenamit toj ma̱jiˈ nequeˈxsantobresi ribeb. Joˈcan nak eb laj levita queˈxcamsiheb li mayej xul re li Pascua saˈ xcˈabaˈeb li toj ma̱jiˈ nequeˈxsantobresi ribeb ut queˈxkˈaxtesiheb chiru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabaleb li tenamit li queˈchal chak saˈ lix naˈajeb li ralal xcˈajol laj Efraín, laj Manasés, laj Isacar ut laj Zabulón incˈaˈ queˈxsantobresi ribeb re teˈcuaˈak saˈ li ni̱nkˈe Pascua. Abanan, queˈcuaˈac saˈ li ninkˈe Pascua, usta tzˈi̱banbil saˈ li chakˈrab nak incˈaˈ teˈxba̱nu. Li rey Ezequías quitijoc chirixeb ut quixye: —At Ka̱cuaˈ, kˈaxal nim la̱ cuuxta̱n. Chacuy ta xma̱queb chixjunileb li nequeˈsicˈoc a̱cue chi anchaleb xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>At Ka̱cuaˈ, la̱at lix Dioseb lix xeˈto̱nil yucuaˈ. Chacuyeb xma̱c usta toj ma̱jiˈ nequeˈxsantobresi ribeb joˈ naraj li chakˈrab chirix li santobresi̱c saˈ li templo, chan laj Ezequías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quirabi lix tij laj Ezequías ut quixcuy xma̱queb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel li chˈutchˈu̱queb aran Jerusalén queˈninkˈei̱c ut queˈxcuaˈ li caxlan cua ma̱cˈaˈ xchˈamal chiru cuukub cutan chi kˈaxal sa saˈ xchˈo̱leb. Eb laj levita ut eb laj tij yo̱queb chixqˈuebal xlokˈal li Ka̱cuaˈ rajlal cutan. Yo̱queb chi bicha̱nc ut yo̱queb chixchˈeˈbal lix cuajbeb re xqˈuebal xlokˈal li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey Ezequías quixqˈue xcacuilal xchˈo̱leb laj levita li queˈxba̱nu chi us lix cˈanjel chiru li Ka̱cuaˈ. Cuukub cutan queˈtzacan saˈ li ninkˈe ut queˈxqˈue xmayejeb re xcˈambaleb rib saˈ usilal chiru li Ka̱cuaˈ. Ut queˈxlokˈoni li Ka̱cuaˈ lix Dioseb lix xeˈto̱nil yucuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li chˈutchˈu̱queb aran queˈxcˈul xchˈo̱l xninkˈeinquil cuukub cutan chic. Joˈcan nak queˈxba̱nu li ninkˈe cuukub cutan chic chi sa saˈ xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey Ezequías quixsi reheb li tenamit jun mil li bo̱yx ut cuukub mil li carner re teˈxmayeja. Ut eb li cuanqueb xcuanquil queˈxsi jun mil li bo̱yx ut laje̱b mil li carner. Ut nabaleb laj tij queˈxsantobresi ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb laj Judá li chˈutchˈu̱queb aran queˈsahoˈ saˈ xchˈo̱leb. Joˈcan ajcuiˈ eb laj tij ut eb laj levita. Chixjunileb laj Israel li queˈxchˈutub ribeb aran ut eb li jalaneb xtenamit li queˈchal Israel ut eb li cuanqueb Judá queˈsahoˈ saˈ xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ li sahil chˈo̱lejil quicuan aran Jerusalén. Ma̱ jun sut qui-uxman chi joˈcan chalen saˈ eb li cutan nak quicuan laj Salomón li ralal laj David li quicuan chokˈ rey aran Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj tij ut eb laj levita queˈxakli chixtzˈa̱manquil chiru li Dios nak ta̱rosobtesiheb li tenamit. Ut li Dios quirabi lix tijeb toj saˈ choxa bar nacuan cuiˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-29.html>&larr;</a>&nbsp;&nbsp;<font class=titleType><b>2Chronicles (30/36)</b></font>&nbsp;&nbsp;<a href=Simple-2Chronicles-31.html>&rarr;</a>
</td></tr></table>


</body></html>
