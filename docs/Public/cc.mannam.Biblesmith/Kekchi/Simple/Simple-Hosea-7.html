<html><head><title>
Hosea (7/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Hosea-6.html>&larr;</a>&nbsp;&nbsp;<font class=titleType><b>Hosea (7/14)</b></font>&nbsp;&nbsp;<a href=Simple-Hosea-8.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak xcuaj raj xcolbaleb laj Israel, xjulticoˈ cue lix ma̱queb li ralal xcˈajol laj Efraín joˈ ajcuiˈ lix ma̱queb laj Samaria. Nequeˈbalakˈin, nequeˈelkˈac saˈ rochocheb li ras ri̱tzˈin, ut nequeˈelkˈac ajcuiˈ saˈ eb li be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ nequeˈxcˈoxla nak la̱in yo̱quin chixqˈuebal retal lix ma̱usilaleb. La̱in nacuil nak li ma̱c yo̱ chi numta̱c saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nasahoˈ saˈ xchˈo̱l li rey joˈqueb ajcuiˈ li nequeˈcˈanjelac chiru riqˈuin li ma̱usilal ut li balakˈi̱nc nequeˈxba̱nu li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chixjunileb nequeˈyumbe̱tac nequeˈcoˈbe̱tac. Chanchaneb jun li horno li quiqˈueheˈ xxam chi saˈ, abanan incˈaˈ quiqˈueheˈ xxamlel chi us toj nak ac xyokˈi̱c ut ac xsipoˈ lix kˈemal li caxlan cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ lix ninkˈe, li rey quicaltesi̱c xbaneb li nequeˈcˈanjelac chiru. Ut li rey qui-oc chixba̱nunquil li yibru naˈleb saˈ xya̱nkeb li incˈaˈ useb xnaˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ra̱meb chanchan jun li horno li yo̱ xxamlel. Laj yi̱bom caxlan cua quixqˈue li xam chi saˈ ut quicuar chiru li kˈojyi̱n. Ut ekˈela chic quixqˈue chi us lix xamlel li horno. Joˈcan ajcuiˈ li ra̱meb xbaneb lix ma̱usilaleb. Chanchan xxamlel li horno lix ma̱usilaleb nak yo̱queb chixcˈu̱banquil chanru teˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban nak numtajenak lix ma̱usilaleb, quilajeˈxcamsiheb li nequeˈtaklan saˈ xbe̱neb. Ut ma̱ jun li rey quicuan saˈ xya̱lal xbaneb. Quilajeˈisi̱c saˈ xcuanquileb. Ut ma̱ jun saˈ xya̱nkeb quitzˈa̱man chicuu nak tintenkˈaheb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li ralal xcˈajol laj Efraín queˈxjunaji ribeb riqˈuineb li jalaneb xtenamit li incˈaˈ useb xnaˈleb. Chanchaneb li cua li incˈaˈ sukˈisinbil. Chakˈ jun pacˈal ut kˈem ru jun pacˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Yo̱ xsachbal xcuanquileb xbaneb li jalaneb xtenamit ut eb aˈan incˈaˈ nequeˈxqˈue retal. Chanchan li yo̱ chi sakocˈ xjolomeb nak yo̱queb chi osocˈ xbaneb li jalaneb xtenamit ut incˈaˈ nequeˈxqˈue retal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel yo̱queb chi cˈuluc raylal abanan xban lix kˈetkˈetileb incˈaˈ nequeˈraj sukˈi̱c cuiqˈuin la̱in li Ka̱cuaˈ lix Dioseb. Usta ra yo̱queb chixcˈulbal, abanan incˈaˈ chic nequeˈraj insicˈbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ralal xcˈajol laj Efraín chanchaneb li mucuy ma̱cˈaˈ xnaˈleb. Incˈaˈ naxnau cˈoxlac. Xbe̱n cua nequeˈxpatzˈ xtenkˈanquil riqˈuineb laj Egipto ut nequeˈxpatzˈ ajcuiˈ riqˈuineb laj Asiria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱queb chi xic yalak bar, la̱in tebinchap joˈ nak nequeˈchapeˈ li xul li nequeˈxicˈan chiru choxa. La̱in tebinqˈue chixtojbal rix lix ma̱queb joˈ yebil reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tokˈob xak ruheb xban nak xineˈxtzˈekta̱na la̱in. Raylal ta̱cha̱lk saˈ xbe̱neb xban nak xeˈxkˈetkˈeti ribeb chicuu ut yal xcab rix xchˈo̱leb nak xineˈxlokˈoni. La̱in xcuaj raj xcolbaleb, abanan eb aˈan incˈaˈ xeˈraj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ xeˈtzˈa̱man chicuu chi anchaleb xchˈo̱l nak japjo̱queb re saˈ lix cuariba̱l. Nak xeˈxchˈutub ribeb chixtzˈa̱manquil lix cua rucˈaheb, xeˈxkˈetkˈeti ribeb chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta la̱in xincˈutuc li xya̱lal chiruheb ut xinqˈue xcacuilal xchˈo̱leb, abanan eb aˈan aˈ chic li incˈaˈ us xeˈxcˈoxla chicuix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Niquineˈxtzˈekta̱na ut nequeˈxic riqˈuin li jalanil dios. Chanchaneb li yocos aj tzimaj ma̱cˈaˈ na-oc cuiˈ. Joˈcan nak teˈcamsi̱k riqˈuin chˈi̱chˈ li nequeˈcˈamoc be saˈ xya̱nkeb yal xban nak nequeˈxnimobresi ribeb riqˈuin li cˈaˈru nequeˈxye. Ut xban aˈan teˈseˈe̱k xbaneb laj Egipto.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Hosea-6.html>&larr;</a>&nbsp;&nbsp;<font class=titleType><b>Hosea (7/14)</b></font>&nbsp;&nbsp;<a href=Simple-Hosea-8.html>&rarr;</a>
</td></tr></table>


</body></html>
