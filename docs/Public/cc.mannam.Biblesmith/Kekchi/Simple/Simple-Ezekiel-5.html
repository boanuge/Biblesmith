<html><head><title>
Ezekiel (5/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-4.html>&larr;</a>&nbsp;&nbsp;<font class=titleType><b>Ezekiel (5/48)</b></font>&nbsp;&nbsp;<a href=Simple-Ezekiel-6.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye cuiˈchic cue li Ka̱cuaˈ: —At ralal cui̱nk, sicˈ junak a̱chˈi̱chˈ kˈes re, re ta̱jo li rismal a̱jolom ut la̱ mach. Ut ta̱sicˈ ajcuiˈ junak la̱ bisleb re ta̱cuisi chi oxib jachal la̱ cuismal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jun jachal la̱ cuismal ta̱cˈat saˈ xyi li tenamit nak ac xrakeˈ li ple̱t. Ut li jun jachal chic ta̱seti chi chˈi̱chˈ chixjun sutam li tenamit. Ut li jun jachal chic ta̱cut saˈ ikˈ ut ta̱cˈamekˈ yalak bar. Ut la̱in tincua̱linaheb li tenamit riqˈuin chˈi̱chˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut ta̱chap ajcuiˈ caˈchˈinak la̱ cuismal ut ta̱bacˈ chire la̱ cuakˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱chap caˈchˈinak la̱ cuismal li xabacˈ chire la̱ cuakˈ ut ta̱cut saˈ xyi li xam. Li xam aˈan, aˈan li ta̱cˈatok reheb li ralal xcˈajol laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xye li Ka̱cuaˈ li nimajcual Dios: —La̱in xinxakaban re li nimla tenamit Jerusalén saˈ xyi li xni̱nkal tenamit li cuanqueb chixjun sutam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan eb li cuanqueb Jerusalén queˈxkˈet lin chakˈrab ut incˈaˈ queˈxba̱nu li cˈaˈru quebintakla cuiˈ. Aˈaneb chic li kˈaxal xeˈkˈetoc re lin chakˈrab chiruheb li tenamit li cuanqueb chixjun sutam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak li Ka̱cuaˈ quixye reheb: —La̱ex li kˈaxal xexkˈetoc re lin chakˈrab chiruheb li xni̱nkal tenamit li cuanqueb che̱jun sutam. Ut incˈaˈ xeba̱nu li cˈaˈru xexintakla cuiˈ. Chi moco xeba̱nu li cˈaˈru naxye lix chakˈrabeb li tenamit li cuanqueb che̱jun sutam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in li Ka̱cuaˈ ninye e̱re: —La̱in yo̱ injoskˈil saˈ e̱be̱n la̱ex aj Jerusalén. Texinqˈue chixtojbal e̱ma̱c chiruheb li xni̱nkal tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tinqˈue junak nimla raylal saˈ e̱be̱n xban li ma̱usilal xeba̱nu. Ma̱ jun sut quinba̱nu chi joˈcan junxil chi moco tinba̱nu mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li yucuaˈbej teˈxtiu li ralal xcˈajoleb. Ut eb li alal cˈajolbej teˈxtiu lix yucuaˈeb. La̱in tinrakok a̱tin saˈ e̱be̱n. Tinjeqˈui ruheb saˈ jalan tenamit li joˈ qˈuial teˈcana̱k. Chanchan cutbileb saˈ ikˈ tinba̱nu reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li yoˈyo̱quil Dios ninye riqˈuin juramento nak la̱in tinsach e̱ru xban nak xemux ru lin templo xban chixjunil li ma̱usilal xeba̱nu. La̱in incˈaˈ tincuy e̱ma̱c chi moco tincuil xtokˈoba̱l e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jun jachal le̱ tenamit teˈca̱mk xban caki yajel ut cueˈej. Ut li jun jachal chic teˈcamsi̱k chi chˈi̱chˈ chirix le̱ tenamit. Ut li jun jachal chic tebinjeqˈui ru saˈ jalan tenamit. Chanchan cutbileb saˈ ikˈ tinba̱nu reheb nak tincua̱linaheb chi chˈi̱chˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak acak xinba̱nu li cˈaˈru xinye, ta̱e̱lk lin joskˈil ut ta̱cˈojla̱k inchˈo̱l. Nak xcuisi lin joskˈil saˈ e̱be̱n, te̱qˈue retal nak la̱in li Ka̱cuaˈ quinyehoc re aˈin nak yo̱ injoskˈil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tinsach ru le̱ tenamit. Tincanab chi juqˈuinbil. Tincˈut e̱xuta̱n chiruheb li jun chˈo̱l chic tenamit li cuanqueb chi nachˈ. Ut chixjunileb li teˈnumekˈ aran teˈril li cˈaˈru te̱cˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Texseˈe̱k ut texhobekˈ ut eb li xni̱nkal tenamit li cuanqueb che̱jun sutam teˈxucuak chirilbal li cˈaˈru te̱cˈul nak tinrakok a̱tin saˈ e̱be̱n riqˈuin lin joskˈil. Texinkˈus chi cau nak yo̱k injoskˈil saˈ e̱be̱n. La̱in li Ka̱cuaˈ yo̱quin chi yehoc re aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tintakla li cueˈej saˈ e̱be̱n. Chanchan nak yo̱quin che̱cutbal riqˈuin lin tzimaj. Riqˈuin li cueˈej li tintakla saˈ e̱be̱n, la̱in tinsach e̱ru. Kˈaxal cuiˈchic li cueˈej tintakla saˈ e̱be̱n. Tincuisi chi junaj cua le̱ tzacae̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tintakla cueˈej saˈ e̱be̱n ut tintakla ajcuiˈ li joskˈ aj xul re teˈsach e̱ru. Ut tintakla li caki yajel ut li camsi̱nc saˈ e̱be̱n ut tintakla ajcuiˈ li ple̱t. La̱in li Ka̱cuaˈ yo̱quin chi yehoc re aˈin.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-4.html>&larr;</a>&nbsp;&nbsp;<font class=titleType><b>Ezekiel (5/48)</b></font>&nbsp;&nbsp;<a href=Simple-Ezekiel-6.html>&rarr;</a>
</td></tr></table>


</body></html>
