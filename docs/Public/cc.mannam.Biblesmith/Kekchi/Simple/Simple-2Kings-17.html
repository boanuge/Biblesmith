<html><head><title>
2Kings (17/25)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Kings-16.html>&larr;</a>&nbsp;&nbsp;<font class=titleType><b>2Kings (17/25)</b></font>&nbsp;&nbsp;<a href=Simple-2Kings-18.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱ cablaju chihab roquic chokˈ xreyeb laj Judá laj Acaz nak laj Oseas li ralal laj Ela qui-oc chokˈ xreyeb laj Israel. Bele̱b chihab quicuan chokˈ rey aran Samaria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Oseas quixba̱nu li incˈaˈ us chiru li Ka̱cuaˈ. Abanan incˈaˈ quinumta lix ma̱usilal joˈ xma̱usilaleb lix reyeb laj Israel li queˈcuan xbe̱n cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Salmanasar lix reyeb laj Asiria quipletic riqˈuin laj Oseas ut quire̱chani li ple̱t. Joˈcan nak laj Oseas quicˈanjelac chiru ut quixtoj rix lix naˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ jun li cutan laj Salmanasar lix reyeb laj Asiria quixqˈue retal nak laj Oseas yo̱ chixbalakˈinquil xban nak naxtaklaheb lix takl riqˈuin laj So lix reyeb laj Egipto ut incˈaˈ chic naxtakla lix toj rajlal chihab joˈ naxba̱nu. Joˈcan nak lix reyeb laj Asiria quixtakla xchapbal laj Oseas ut quixqˈue saˈ tzˈalam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan lix reyeb laj Asiria qui-oc chi pletic riqˈuineb laj Israel. Oxib chihab quipletic riqˈuineb li cuanqueb Samaria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Yo̱ chic xbele chihab roquic laj Oseas chokˈ xreyeb laj Israel nak lix reyeb laj Asiria quire̱chani li tenamit Samaria ut quixcˈameb chi pre̱xil laj Israel aran Asiria. Cuan li quixcanabeb saˈ li naˈajej Halah. Cuan li quixcanabeb saˈ li naˈajej Habor li cuan nachˈ riqˈuin li nimaˈ Gozán. Ut cuan ajcuiˈ li quixcanabeb saˈ eb li tenamit li cuanqueb saˈ xcue̱nt li tenamit Medo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈxcˈul chi joˈcan eb laj Israel xban nak queˈma̱cob chiru li Ka̱cuaˈ Dios li qui-isin chak reheb rubel xcuanquil laj Faraón aran Egipto. Ut queˈxlokˈoniheb li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel queˈxba̱nu li incˈaˈ us joˈ queˈxba̱nu li jalaneb xtenamit li queˈisi̱c xban li Dios saˈ li naˈajej li queˈoc cuiˈ. Ut queˈxba̱nu ajcuiˈ li incˈaˈ us li queˈcˈameˈ cuiˈ xbeheb xbaneb li rey li queˈcuan aran Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel queˈxba̱nu chi mukmu li incˈaˈ quicuulac chiru li Ka̱cuaˈ lix Dioseb. Queˈxyi̱b li naˈajej re xlokˈoninquileb li yi̱banbil Dios saˈ chixjunileb li tenamit. Ut queˈxyi̱b ajcuiˈ saˈ eb li cocˈ cab najt xteram li nequeˈcuan cuiˈ li nequeˈiloc re li tenamit, joˈ eb ajcuiˈ li tenamit li cauresinbileb re xcolbaleb rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxyi̱b lix jalam u̱ch lix Asera lix dioseb ut queˈxqˈue saˈ eb li tzu̱l ut queˈxqˈue ajcuiˈ rubeleb li cheˈ li ni̱nk xmuheb. Ut queˈxxakab ajcuiˈ li okech yi̱banbil riqˈuin pec re xlokˈoninquil lix dioseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈxcˈat li pom saˈ eb li naˈajej li najt xteram li queˈxyi̱b re xlokˈoninquil li yi̱banbil dios joˈ queˈxba̱nu li tenamit li queˈisi̱c saˈ li naˈajej aˈan xban li Ka̱cuaˈ Dios. Riqˈuin li ma̱usilal queˈxba̱nu, queˈxchikˈ xjoskˈil li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb aˈan queˈxlokˈoni li jalanil dios usta li Ka̱cuaˈ Dios quixye nak incˈaˈ teˈxlokˈoni.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixtaklaheb lix profeta ut eb lix takl riqˈuineb laj Israel ut riqˈuineb laj Judá. Queˈxye chi joˈcaˈin: —Canabomak xba̱nunquil li ma̱usilal. Cheba̱nuhak ban li cˈaˈru naxye li chakˈrab li quixqˈue li Dios reheb le̱ xeˈto̱nil yucuaˈ. Cheba̱nuhak chixjunil li cˈaˈru xextakla̱c cuiˈ, chanqueb li profetas laj cˈanjel chiru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan eb aˈan incˈaˈ queˈabin. Queˈxcacuubresi ban lix chˈo̱leb joˈ queˈxba̱nu lix xeˈto̱nil xyucuaˈeb. Incˈaˈ queˈxcˈojob xchˈo̱l riqˈuin li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxtzˈekta̱na ban li chakˈrab li quixqˈue li Dios ut queˈxtzˈekta̱na ajcuiˈ li contrato li quixba̱nu li Dios riqˈuineb lix xeˈto̱nil xyucuaˈeb. Queˈxkˈet li ra̱tin li Dios ut queˈxlokˈoniheb li yi̱banbil dios li ma̱cˈaˈ na-oc cuiˈ. Joˈcan nak eb aˈan queˈcana chi ma̱cˈaˈ nequeˈoc cuiˈ xban nak queˈxba̱nu joˈ nequeˈxba̱nu li jalan tenamit li cuanqueb chi nachˈ riqˈuineb, usta li Dios quixye nak incˈaˈ teˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈxtzˈekta̱na chixjunil li chakˈrab li quiqˈueheˈ reheb xban li Ka̱cuaˈ lix Dioseb. Ut queˈxyi̱b riqˈuin li chˈi̱chˈ cuib xjalam u̱ch li cuacax ut queˈxlokˈoni. Queˈxyi̱b lix jalam u̱ch lix Asera lix dioseb. Ut queˈxlokˈoni ajcuiˈ laj Baal ut eb li chahim, li sakˈe ut li po.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈxcˈat li ralal xcˈajoleb chokˈ xmayejeb chiru li yi̱banbil dios. Queˈco̱eb chi patzˈoc riqˈuineb laj kˈe ut riqˈuineb laj tu̱l. Ut junes li ma̱usilal queˈxqˈue xchˈo̱l chixba̱nunquil. Joˈcan nak queˈxchikˈ xjoskˈil li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ nak quichal xjoskˈil li Dios saˈ xbe̱neb laj Israel xban li ma̱usilal queˈxba̱nu. Joˈcan nak quirisiheb saˈ lix naˈajeb. Caˈaj chic eb li ralal xcˈajol laj Judá queˈcana saˈ li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan chi moco eb li ralal xcˈajol laj Judá queˈxba̱nu li cˈaˈru naxye saˈ li chakˈrab li quiqˈueheˈ reheb xban li Ka̱cuaˈ lix Dioseb. Queˈxqˈue ban xcuanquil li chakˈrab li quiqˈueheˈ xbaneb li ralal xcˈajol laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak li Ka̱cuaˈ quixtzˈekta̱naheb chixjunileb laj Israel. Quixtakla li raylal saˈ xbe̱neb ut quixcanabeb saˈ rukˈeb li xicˈ nequeˈiloc reheb toj retal nak queˈisi̱c saˈ lix naˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak li Ka̱cuaˈ quirisiheb li ralal xcˈajol laj Israel saˈ xya̱nkeb li ralal xcˈajol laj David, eb laj Israel queˈxxakab laj Jeroboam li ralal laj Nabat chokˈ xreyeb. Ut laj Jeroboam, aˈan li quiqˈuehoc reheb laj Israel chixtzˈekta̱nanquil li Ka̱cuaˈ ut kˈaxal nimla ma̱c queˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ralal xcˈajol laj Israel queˈxba̱nu li ma̱usilal li quixba̱nu li rey Jeroboam ut incˈaˈ queˈxcanab ma̱cobc chiru li Dios,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>toj retal nak li Dios quixcanabeb re nak teˈchapekˈ xbaneb jalan tenamit joˈ quiyeheˈ reheb xbaneb lix profeta li Dios. Joˈcan nak queˈchapeˈ ut queˈcˈameˈ Asiria. Ut aran cuanqueb toj chalen anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix reyeb laj Asiria quixcˈameb laj Babilonia aran Israel. Quixcˈameb laj Cuta, eb laj Ava ut eb laj Hamat, joˈ eb ajcuiˈ laj Sefarvaim. Quixqˈueheb chi cua̱nc saˈ eb li tenamit li cuanqueb saˈ xcue̱nt Samaria saˈ lix naˈajeb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈxtiquib cua̱nc aran eb li cristian incˈaˈ queˈxlokˈoni li Ka̱cuaˈ. Joˈcan nak li Ka̱cuaˈ quixtaklaheb li cakcoj chixcamsinquileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quiyeheˈ re lix reyeb laj Asiria: —Eb li cristian li xataklaheb chi cua̱nc Samaria incˈaˈ nequeˈxnau xlokˈoninquil li Dios li queˈxlokˈoniheb laj Israel li queˈcuan Samaria. Xban nak incˈaˈ yo̱queb chixba̱nunquil li naraj li Ka̱cuaˈ lix Dioseb, joˈcan nak quixtaklaheb li cakcoj chixcamsinquileb.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix reyeb laj Asiria quixye: —Sicˈomak chak junak aj tij li xecˈam chak Samaria. Li jun aˈan ta̱xic cuiˈchic Samaria. Ta̱cua̱nk aran ut tixcˈut chiruheb chanru xlokˈoninquil li Ka̱cuaˈ lix Dioseb laj Israel, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak queˈxtakla jun reheb laj tij li qui-isi̱c Samaria chi cua̱nc Bet-el re tixcˈut chiruheb li tenamit chanru nak teˈxlokˈoni li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan li junju̱nk chi tenamit queˈxyi̱b lix dioseb ut queˈxqˈue saˈ eb li cab li queˈxyi̱b laj Israel saˈ eb li naˈajej li najt xteram aran Samaria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li queˈchal Babilonia queˈxyi̱b xjalam u̱ch laj Sucot-benot. Eb li queˈchal Cuta queˈxyi̱b xjalam u̱ch laj Nergal. Ut eb li queˈchal Hamat queˈxyi̱b xjalam u̱ch laj Asima.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj aveo queˈxyi̱b xjalam u̱ch laj Nibhaz ut laj Tartac. Ut eb li queˈchal Sefarvaim queˈxcˈat li ralal xcˈajoleb chokˈ xmayejeb re xlokˈoninquil laj Adramelec ut laj Anamelec li cuib chi xdioseb laj Sefarvaim.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxlokˈoni li Ka̱cuaˈ, abanan moco anchaleb ta xchˈo̱l. Queˈxxakab yalak ani chi cˈanjelac chokˈ aj tij saˈ eb li naˈajej li najt xteram li queˈxlokˈoni cuiˈ lix dioseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱queb chixqˈuebal xlokˈal li Ka̱cuaˈ, abanan yo̱queb ajcuiˈ chixqˈuebal xlokˈal lix dioseb joˈ cˈaynakeb chixba̱nunquil saˈ eb li tenamit li queˈchal cuiˈ chak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Toj chalen anakcuan nequeˈxba̱nu joˈ queˈxba̱nu chak najter. Incˈaˈ nequeˈxlokˈoni li Ka̱cuaˈ chi moco nequeˈxba̱nu li chakˈrab ut li xtaklanquil, chi moco nequeˈxba̱nu li cˈaˈru quixye li Ka̱cuaˈ reheb li ralal xcˈajol laj Jacob, li quixqˈue “aj Israel” chokˈ xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak li Ka̱cuaˈ quixba̱nu li contrato riqˈuineb laj Israel quixchakˈrabiheb ut quixye reheb: —Me̱lokˈoni li jalanil dios, chi moco te̱cuikˈib e̱rib chiruheb. Incˈaˈ texcˈanjelak chiruheb chi moco texmayejak chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in li Ka̱cuaˈ. La̱in quin-isin chak e̱re saˈ li naˈajej Egipto riqˈuin xnimal incuanquil ut riqˈuin sachba chˈo̱lej. Caˈaj cuiˈ la̱in te̱xucua cuu. Tine̱lokˈoni ut texmayejak chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Junelic te̱ba̱nu li cˈaˈru xinye e̱re. Te̱ba̱nu li chakˈrab xinqˈue e̱re. Te̱ba̱nu chixjunil li nacuaj joˈ tzˈi̱banbil retalil. Ut me̱lokˈoni li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Misach saˈ e̱chˈo̱l li contrato li xinba̱nu e̱riqˈuin. Ut me̱lokˈoni li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chexucua ban cuu la̱in li Ka̱cuaˈ, le̱ Dios. La̱in li Ka̱cuaˈ tincolok e̱re saˈ rukˈeb li xicˈ nequeˈiloc e̱re, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan eb li tenamit aˈan incˈaˈ queˈxba̱nu joˈ quixye li Ka̱cuaˈ. Toj yo̱queb ajcuiˈ chixba̱nunquil lix najter naˈlebeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱queb chixlokˈoninquil li Ka̱cuaˈ, abanan moco anchaleb ta xchˈo̱l xban nak toj yo̱queb chixlokˈoninquileb li yi̱banbil dios. Ut toj chalen anakcuan eb li ralal xcˈajol nequeˈxba̱nu joˈ queˈxba̱nu lix xeˈto̱nil xyucuaˈeb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Kings-16.html>&larr;</a>&nbsp;&nbsp;<font class=titleType><b>2Kings (17/25)</b></font>&nbsp;&nbsp;<a href=Simple-2Kings-18.html>&rarr;</a>
</td></tr></table>


</body></html>
