<html><head><title>
Joshua (13/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-12.html>&larr;</a>&nbsp;&nbsp;<font class=titleType><b>Joshua (13/24)</b></font>&nbsp;&nbsp;<a href=Simple-Joshua-14.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ac ti̱x chic chi us laj Josué, li Ka̱cuaˈ quixye re: —La̱at yo̱cat chi ti̱xc chi us ut toj cuan nabal li naˈajej toj ma̱jiˈ nequere̱chani.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li naˈajej li ma̱jiˈ nequere̱chani, aˈan lix naˈajeb laj filisteos ut lix naˈajeb laj gesureos.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li naˈajej aˈan naticla chak saˈ li nimaˈ Sihor saˈ li este re li tenamit Egipto li nacuulac toj saˈ li nuba̱l re li tenamit Ecrón li cuan saˈ li norte li nequeˈxye nak reheb laj cananeos. Saˈ li naˈajej aˈan cuanqueb o̱b li rey. Ut aˈaneb li nequeˈtaklan saˈ xbe̱neb laj filisteos li cuanqueb saˈ eb li tenamit Gaza, Asdod, Ascalón, Gat ut Ecrón, joˈ ajcuiˈ eb laj aveos;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>chixjunil li naˈajej li cuan saˈ li sur lix naˈajeb laj cananeo, joˈ ajcuiˈ li naˈajej Mehara lix naˈajeb laj Sidón li nacuulac toj saˈ li tenamit Afec saˈ li nuba̱l re lix naˈajeb laj amorreos;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>ut lix naˈajeb laj giblita, ut chixjunil li naˈajej Líbano li cuan saˈ li este li nacuulac toj saˈ li tenamit Baal-gad li cuan saˈ li tzu̱l Hermón saˈ li oqueba̱l re li tenamit Hamat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in texintenkˈa chirisinquileb chi junaj cua saˈ li naˈajej Sidón. Te̱sach ruheb chixjunileb li cuanqueb saˈ li naˈajej tzu̱l ru toj saˈ li naˈajej Líbano ut toj saˈ li naˈajej Misrefot-maim. Abanan tento nak ta̱jeqˈui riqˈuin bu̱lic li naˈajej reheb laj Israel joˈ xinye a̱cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li chˈochˈ aˈin ta̱jeqˈui reheb li bele̱b xte̱paleb laj Israel ut li yijach lix te̱pal li ralal xcˈajol laj Manasés.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li ralal xcˈajol laj Rubén ut eb li ralal xcˈajol laj Gad ac xeˈxcˈul lix chˈochˈeb joˈ eb ajcuiˈ li yijach chic li ralal xcˈajol laj Manasés queˈxcˈul lix chˈochˈeb nak laj Moisés quixjeqˈui lix chˈochˈeb joˈ quixye li Ka̱cuaˈ. Li naˈajej li queˈxcˈul, aˈan cuan jun pacˈal li nimaˈ Jordán saˈ li este.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li chˈochˈ li queˈxcˈul eb aˈan naticla chak saˈ li tenamit Aroer li cuan chire li nimaˈ Arnón joˈ ajcuiˈ li tenamit li cuan saˈ li ru takˈa ut chixjunil li ru takˈa Medeba. Nacuulac toj saˈ li tenamit Dibón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan ajcuiˈ lix tenamit laj Sehón lix reyeb laj amorreo, li quicuan chokˈ rey aran Hesbón, li quicuulac toj saˈ li nuba̱l re lix naˈajeb laj Amón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quijeqˈui̱c ajcuiˈ reheb li naˈajej Galaad ut lix tenamiteb laj gesureos ut lix naˈajeb laj maacateos, ut chixjunil li tzu̱l Hermón ut chixjunil li naˈajej Basán. Nacuulac toj saˈ li tenamit Salca.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxcˈul chokˈ reheb chixjunil li naˈajej Basán, li quicuan rubel xcuanquil laj Og, li quicuan chokˈ rey aran Astarot ut Edrei. Laj Og, aˈan jun reheb laj refaítas, li queˈcoleˈ nak laj Moisés quinumta saˈ xbe̱neb nak quirisiheb saˈ li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Caˈaj cuiˈ eb li ralal xcˈajol laj Gesur ut eb li ralal xcˈajol laj Maaca incˈaˈ queˈisi̱c saˈ lix naˈajeb xbaneb laj Israel. Queˈcana ban chi cua̱nc saˈ xya̱nkeb toj chalen anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix te̱paleb li ralal xcˈajol laj Leví incˈaˈ quiqˈueheˈ xnaˈajeb xban laj Moisés xban nak eb aˈan tento nak teˈtzˈak xcomon li mayej li nacˈatman chiru li Ka̱cuaˈ lix Dioseb laj Israel joˈ quiyeheˈ reheb xban li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés quixjeqˈui li naˈajej aˈin reheb li ralal xcˈajol laj Rubén aˈ yal chanru xqˈuial li junju̱nk chˈu̱tal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej li quixqˈue reheb, aˈan naticla chak saˈ li naˈajej Aroer. Nacuulac cuan cuiˈ li nimaˈ Arnón. Ut quixqˈue ajcuiˈ reheb li tenamit li cuan saˈ xyi li ru takˈa ut chixjunil li ru takˈa li cuan Medeba.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈxcˈul ajcuiˈ li naˈajej Hesbón ut chixjunil li tenamit li cuanqueb saˈ li ru takˈa xcue̱nt Hesbón. Aˈaneb aˈin li cocˈ tenamit: Dibón, Bamot-baal, Bet-baal-meón,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jahaza, Cademot, Mefaat,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quiriataim, Sibma, Zaret-sahar li cuan saˈ xbe̱n bol cuan cuiˈ li ru takˈa,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Bet-peor, li tzu̱l Pisga, ut Bet-jesimot.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxcˈul ajcuiˈ chixjunileb li tenamit li cuanqueb saˈ li ru takˈa ut li naˈajej li queˈcuan rubel xcuanquil li rey Sehón, lix reyeb laj amorreo li quicuan chokˈ rey aran Hesbón. Laj Moisés queˈnumta saˈ xbe̱neb laj Sehón ut eb li queˈtenkˈan re laj Sehón chi takla̱nc saˈ li naˈajej Madián. Aˈaneb laj Evi, laj Requem, laj Zur, laj Hur, ut laj Reba.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nabaleb li cristian li queˈcamsi̱c xbaneb laj Israel. Saˈ xya̱nkeb aˈan, cuan laj Balaam laj kˈe, li ralal laj Beor.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li nuba̱l re li naˈajej li queˈre̱chani li ralal xcˈajol laj Rubén, aˈan li nimaˈ Jordán. Aˈaneb aˈin li tenamit rochbeneb li cocˈ naˈajej li quiqˈueheˈ chokˈ reheb li ralal xcˈajol laj Rubén, aˈ yal chanru xqˈuialeb li junju̱nk chˈu̱tal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés quixqˈue xnaˈajeb li ralal xcˈajol laj Gad, aˈ yal chanru xqˈuialeb li junju̱nk chˈu̱tal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li naˈajej li quiqˈueheˈ reheb: li naˈajej Jazer ut chixjunileb li tenamit li cuanqueb Galaad, ut yijach lix naˈajeb li ralal xcˈajol laj Amón. Nacuulac toj saˈ li tenamit Aroer li cuan chiru li naˈajej Rabá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej aˈan nacuulac cuan cuiˈ li tenamit Hesbón ut toj saˈ li naˈajej Ramat-mizpa ut saˈ li tenamit Betonim. Nacuulac cuan cuiˈ li tenamit Mahanaim. Nacuulac toj cuan cuiˈ li tenamit Debir.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈ ajcuiˈ li tenamit Bet-aram li cuan saˈ li ru takˈa, li tenamit Bet-nimra, ut eb li tenamit Sucot ut Zafón. Aˈaneb aˈin li yijach chic li naˈajej li quicuan rubel xcuanquil laj Sehón li quicuan chokˈ rey aran Hesbón. Saˈ li oeste, lix nuba̱l li naˈajej aˈan, aˈan li nimaˈ Jordán. Ut saˈ li norte lix nuba̱l, aˈan li palau Cineret.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈaneb aˈin li tenamit rochbeneb li cocˈ naˈajej li quiqˈueheˈ chokˈ reheb li ralal xcˈajol laj Gad, aˈ yal chanru xqˈuialeb li junju̱nk chˈu̱tal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Moisés quixqˈue xnaˈajeb li yijach li ralal xcˈajol laj Manasés, aˈ yal chanru xqˈuialeb li junju̱nk chˈu̱tal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej aˈan naticla chak toj saˈ li tenamit Mahanaim, ut quiqˈueheˈ reheb chixjunil li naˈajej Basán, ut chixjunil li naˈajej li quicuan rubel xcuanquil laj Og lix reyeb laj Basán, ut chixjunileb li cocˈ tenamit li cuanqueb saˈ xcue̱nt Jair, li cuan saˈ li naˈajej Basán. Oxcˈa̱l (60) chixjunil li tenamit li quiqˈueheˈ reheb li yijach li ralal xcˈajol laj Manasés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yijach li naˈajej Galaad quiqˈueheˈ reheb ut li nimla tenamit Astarot joˈ ajcuiˈ li nimla tenamit Edrei, li queˈcuan rubel xcuanquil laj Og, lix reyeb laj Basán. Chixjunil li naˈajej aˈin quiqˈueheˈ reheb yijach li ralal xcˈajol laj Maquir, li ralal laj Manasés, aˈ yal chanru xqˈuialeb li junju̱nk chˈu̱tal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés quixjeqˈui reheb laj Israel li ru takˈa Moab, li cuan saˈ li este jun pacˈal li nimaˈ Jordán, li nacana saˈ xcaˈyaba̱l li tenamit Jericó.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés incˈaˈ quixqˈue xchˈochˈeb li ralal xcˈajol laj Leví. Quixye reheb: —Li Ka̱cuaˈ li kaDios la̱o aj Israel, aˈan li te̱re̱chani joˈ quixye li Ka̱cuaˈ e̱re, chan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-12.html>&larr;</a>&nbsp;&nbsp;<font class=titleType><b>Joshua (13/24)</b></font>&nbsp;&nbsp;<a href=Simple-Joshua-14.html>&rarr;</a>
</td></tr></table>


</body></html>
