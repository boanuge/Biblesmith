<html><head><title>
Judges (3/21)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Judges-2.html>&larr;</a>&nbsp;&nbsp;<font class=titleType><b>Judges (3/21)</b></font>&nbsp;&nbsp;<a href=Simple-Judges-4.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixcanabeb lix xicˈ nequeˈiloc reheb saˈ lix naˈajeb laj Israel re xyalbal rixeb li ralal xcˈajol eb laj Israel li toj teˈyoˈla̱k mokon xban nak incˈaˈ queˈpletic chire̱chaninquil li naˈajej Canaán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixba̱nu chi joˈcan yal re nak teˈxtzol rib chi pletic eb laj Israel, li ma̱jiˈ nequeˈyoˈla nak quicuan li ple̱t junxil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈaneb aˈin li tenamit li queˈcanaba̱c saˈ li naˈajej Canaán: eb li o̱b chi rey li queˈtaklan saˈ xbe̱neb laj filisteo, chixjunileb laj cananeo, eb laj Sidón, ut eb laj heveo li queˈcuan saˈ eb li tzu̱l re Líbano, li naticla saˈ li tzu̱l Baal-hermón toj saˈ li naˈajej Hamat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb aˈan queˈcanaba̱c aran re xyalbal rixeb laj Israel ut re rilbal ma teˈxba̱nu na li cˈaˈru tzˈi̱banbil saˈ li chakˈrab li quiqˈueheˈ re laj Moisés xban li Ka̱cuaˈ reheb lix xeˈto̱nil xyucuaˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak eb laj Israel queˈcuan saˈ xya̱nkeb laj cananeo, eb laj hiteo, eb laj amorreo, eb laj ferezeo, eb laj heveo ut eb laj jebuseo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb laj Israel queˈxsumubeb li ralal xcˈajol riqˈuineb li ralal xcˈajoleb li tenamit li queˈcana aran. Ut queˈxcˈam ribeb saˈ usilal riqˈuineb ut queˈxlokˈoni ajcuiˈ lix dioseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel queˈxba̱nu li ma̱usilal chiru li Ka̱cuaˈ. Queˈxcanab xlokˈoninquil li Ka̱cuaˈ lix Dioseb. Aˈ chic eb li yi̱banbil dios Baal ut eb li yi̱banbil dios Asera queˈxlokˈoni.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban li ma̱usilal queˈxba̱nu, cˈajoˈ nak quijoskˈoˈ li Dios saˈ xbe̱neb ut quixcanabeb saˈ rukˈeb laj Cusan-risataim, lix reyeb laj Mesopotamia. Joˈcan nak eb laj Israel queˈcuan rubel xtakl li rey aˈan chiru cuakxakib chihab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak eb laj Israel queˈxya̱ba xcˈabaˈ li Ka̱cuaˈ. Ut li Ka̱cuaˈ quixsicˈ ru jun li cui̱nk re ta̱colok reheb chiruheb li xicˈ nequeˈiloc reheb. Li cui̱nk aˈan, aˈan laj Otoniel, li ralal laj Cenaz. Laj Cenaz, aˈan li ri̱tzˈin laj Caleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix Musikˈ li Ka̱cuaˈ cuan riqˈuin laj Otoniel ut aˈan chic laj cˈamol be chiruheb laj Israel. Laj Otoniel quipletic riqˈuin laj Cusan-risataim. Ut li Ka̱cuaˈ quixtenkˈa laj Otoniel chi numta̱c saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ chic quicuan li pletic chiru caˈcˈa̱l chihab nak toj yoˈyo laj Otoniel li ralal laj Cenaz.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈma̱cob cuiˈchic chiru li Ka̱cuaˈ eb laj Israel. Joˈcan nak li Ka̱cuaˈ quixqˈue xmetzˈe̱u laj Eglón chi numta̱c saˈ xbe̱neb. Laj Eglón, aˈan lix reyeb laj Moab. Kˈaxal cau rib laj Eglón chiruheb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Eglón queˈxjunaji ribeb riqˈuineb li ralal xcˈajol laj Amón ut riqˈuineb li ralal xcˈajol laj Amalec. Queˈcuulac chi pletic riqˈuineb laj Israel ut queˈre̱chani li tenamit Jericó li cuan cuiˈ nabal li cheˈ palmera.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chiru cuakxaklaju chihab eb laj Israel queˈcuan rubel xtakl laj Eglón lix reyeb laj Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb laj Israel queˈxya̱ba cuiˈchic xcˈabaˈ li Ka̱cuaˈ Dios. Ut li Ka̱cuaˈ quixsicˈ ru jun li cui̱nk re ta̱colok reheb chiruheb laj Moab. Li cui̱nk li quisiqˈueˈ ru, aˈan laj Aod li ralal laj Gera ut xcomoneb li ralal xcˈajol laj Benjamín. Laj Aod nacˈanjelac riqˈuin lix tzˈe ukˈ. Eb laj Israel queˈxtakla laj Aod riqˈuin laj Eglón lix reyeb laj Moab re tixqˈue jun lix ma̱tan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Aod quixyi̱b jun lix chˈi̱chˈ caˈpacˈal xkˈesnal. Mero vara tana li rok. Quixchˈic saˈ xcˈa̱mal xsaˈ saˈ li rakˈ saˈ lix nim.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak co̱ chixkˈaxtesinquil lix ma̱tan laj Eglón, li kˈaxal nim xtibel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ac xqˈue lix ma̱tan laj Eglón, laj Aod quixtaklaheb cuiˈchic saˈ rochocheb li cui̱nk li queˈcˈamoc chak re li ma̱tan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quicuulac nachˈ riqˈuin li naˈajej Gilgal bar cuanqueb cuiˈ li jalam u̱ch, laj Aod quisukˈi riqˈuin li rey Eglón ut quixye re: —At rey, cuan cˈaˈru nacuaj xyebal a̱cue a̱junes, chan. Tojoˈnak li rey Eglón quixye reheb li cuanqueb rochben nak teˈxcanab xjunes. Ut eb aˈan queˈel chixjunileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak cˈojcˈo xjunes li rey saˈ xcaˈ tasal li rochoch li naxnumsi cuiˈ li sakˈehil, laj Aod quinachˈoc riqˈuin ut quixye re: —Li Ka̱cuaˈ Dios quinixtakla chixyebal a̱cue li a̱tin aˈin, chan. Ut li rey Eglón quicuacli chirabinquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Aod quixchˈic lix tzˈe ukˈ rubel li rakˈ ut quirisi saˈ rochoch lix chˈi̱chˈ ut quixchˈic chi cau saˈ xsaˈ laj Eglón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal cau quixchˈic saˈ lix saˈ toj retal qui-oc chixjunil li chˈi̱chˈ rech xxiquic lix chapbal. Ut qui-el lix cˈamcˈot. Incˈaˈ chic quicˈutun lix chˈi̱chˈ xban nak kˈaxal nim xtibel laj Eglón. Ut aran quicana li chˈi̱chˈ. Laj Aod incˈaˈ chic quirisi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Aod quixqˈue saˈ lau li puerta nak qui-el saˈ li ventana.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ac x-el laj Aod, eb lix mo̱s li rey Eglón queˈsukˈi. Queˈxqˈue retal nak cuan saˈ lau li puerta. Abanan queˈxcˈoxla nak li rey quiqˈuehoc re saˈ lau re nak ta̱xic chi chuˈuc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Najt queˈroybeni, abanan nak incˈaˈ quixte li puerta li rey, queˈoc xcˈaˈuxeb. Queˈxsicˈ li lau ut queˈxte li puerta ut queˈxtau li rey tˈantˈo aran. Camenak chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak eb li mo̱s toj yo̱queb chi oybeni̱nc, laj Aod quie̱lelic, ut co̱ chi najt. Quinumeˈ cuiˈchic cuanqueb cuiˈ li jalam u̱ch ut aran quixcol rib saˈ li naˈajej Seirat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quicuulac saˈ lix naˈajeb li ralal xcˈajol laj Efraín, li tzu̱l ru, laj Aod quixya̱basi li trompeta re xbokbaleb laj Israel. Ut chixjunileb queˈco̱eb chirix. Laj Aod yo̱ chi cˈamoc be chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Aod quixye reheb: —Tine̱ta̱ke. Li Ka̱cuaˈ ac xkˈaxtesi saˈ kukˈ eb laj Moab, li xicˈ nequeˈiloc ke, chan. Joˈcan nak eb laj Israel queˈxta̱ke laj Aod. Li Dios quixtenkˈaheb chi pletic ut queˈre̱chani li naˈajej bar nequeˈnumeˈ cuiˈ junpacˈal li nimaˈ Jordán. Ma̱ jun queˈxcanab chi numecˈ jun pacˈal li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li cutan aˈan eb laj Israel queˈxcamsi laje̱b mil (10,000) tana lix soldado laj Moab, li kˈaxal cauheb rib. Ma̱ jun quiru quie̱lelic chiruheb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin nak eb laj Israel queˈnumta saˈ xbe̱neb laj Moab saˈ li cutan aˈan. Ut incˈaˈ chic queˈpletic chiru ca̱cˈa̱l chihab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li jun chic li quicˈamoc be chiruheb laj Israel, aˈan laj Samgar li ralal laj Anat. Laj Samgar quicoloc reheb laj Israel chiruheb laj filisteo xban nak quixcamsi cuakib ciento (600) aj filisteo riqˈuin lix cheˈ re xberesinquil bo̱yx.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Judges-2.html>&larr;</a>&nbsp;&nbsp;<font class=titleType><b>Judges (3/21)</b></font>&nbsp;&nbsp;<a href=Simple-Judges-4.html>&rarr;</a>
</td></tr></table>


</body></html>
