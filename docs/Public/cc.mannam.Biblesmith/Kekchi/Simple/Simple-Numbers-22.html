<html><head><title>
Numbers (22/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-21.html>&larr;</a>&nbsp;&nbsp;<font class=titleType><b>Numbers (22/36)</b></font>&nbsp;&nbsp;<a href=Simple-Numbers-23.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈel saˈ li naˈajej aˈan eb laj Israel ut queˈco̱eb. Queˈcuulac saˈ li ru takˈa re Moab ut queˈxyi̱b lix muheba̱leb nachˈ riqˈuin li nimaˈ Jordán saˈ xcaˈyaba̱l li tenamit Jericó.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Balac li ralal laj Zipor, aˈan lix reyeb laj Moab. Quirabi resil nak eb laj Israel queˈnumta saˈ xbe̱neb laj amorreo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Balac joˈqueb ajcuiˈ chixjunileb laj Moab qui-oc xxiuheb xbaneb laj Israel xban nak kˈaxal nabaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Moab queˈa̱tinac riqˈuineb li nequeˈcˈamoc be saˈ xya̱nkeb laj Madián ut queˈxye reheb: —Eb li tenamit aˈan teˈnumta̱k saˈ kabe̱n ut teˈxsach ku chi junaj cua joˈ nak li cuacax nequeˈxcuaˈ chixjunil li pachˈayaˈ, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li rey Balac, li ralal laj Zipor, quixtaklaheb lix takl riqˈuin laj Balaam li ralal laj Beor. Queˈco̱eb saˈ li naˈajej Petor li cuan nachˈ riqˈuin li nimaˈ Eufrates saˈ lix naˈajeb laj Amav. Quixye reheb nak teˈcuulak riqˈuin laj Balaam teˈxye re: —Nabaleb li cristian queˈchal chak Egipto. Nachˈ cuanqueb riqˈuin li kanaˈaj ut teˈraj re̱chaninquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in nacuaj nak tatcha̱lk arin re ta̱tzˈa̱ma ma̱usilal saˈ xbe̱neb li cristian aˈan xban nak kˈaxal nabaleb ut cauheb rib chiku la̱o. Cui ta̱ba̱nu chi joˈcan, ma̱re ta̱ru̱k takisiheb saˈ li kanaˈaj. La̱in ninnau nak li ani nacatzˈa̱ma rosobtesinquil, osobtesinbil chic nacana. Ut li ani nacatzˈa̱ma ma̱usilal saˈ xbe̱n, ma̱usilanbil chic nacana, chan lix reyeb laj Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak eb li nequeˈcˈamoc be saˈ xya̱nkeb laj Moab, rochbeneb li nequeˈcˈamoc be saˈ xya̱nkeb laj Madián queˈco̱eb riqˈuin laj Balaam chixtzˈa̱manquil chiru nak tixtzˈa̱ma ma̱usilal saˈ xbe̱neb laj Israel ut queˈxcˈam xtumin re xtojbal li cˈaˈru tixba̱nu. Queˈxye re cˈaˈru quixye laj Balac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Balaam quixye reheb: —Texcana̱k ut cuulaj tinye e̱re cˈaˈru tixye cue li Ka̱cuaˈ, chan. Joˈcan nak queˈxnumsi li kˈojyi̱n riqˈuin laj Balaam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Dios quixcˈutbesi rib chiru laj Balaam ut quixye re: —¿Aniheb li cui̱nk li cuanqueb a̱cuiqˈuin? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Balaam quixye re: —Eb aˈan taklanbileb chak cuiqˈuin xban laj Balac lix reyeb laj Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xtaklaheb chak chixyebal cue nak eb li cristian li queˈel Egipto yo̱queb chi oc saˈ lix naˈajeb re teˈre̱chani. Numtajenak xqˈuialeb. Laj Balac ta̱raj nak tinxic ut tintzˈa̱ma ma̱usilal saˈ xbe̱neb re nak ta̱numta̱k saˈ xbe̱neb ut ta̱risiheb saˈ lix naˈaj, chan laj Balaam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Dios quixye re: —Matxic chirixeb chi moco ta̱tzˈa̱ma ma̱usilal saˈ xbe̱neb li tenamit aˈan xban nak osobtesinbileb inban, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuulajak chic laj Balaam quicuacli ekˈela ut co̱ riqˈuineb li nequeˈtenkˈan re laj Balac. Quixye reheb: —Sukˈinkex saˈ le̱ tenamit. Li Ka̱cuaˈ incˈaˈ naraj nak tinxic che̱rix, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak queˈsukˈi riqˈuin laj Balac ut queˈxye re: —Laj Balaam incˈaˈ xraj cha̱lc chikix, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Balac quixtaklaheb jalan lix takl. Kˈaxal nabaleb ut ni̱nkeb xcuanquil chiruheb li queˈco̱eb xbe̱n cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈcuulac riqˈuin laj Balaam ut queˈxye re: —Laj Balac li ralal laj Zipor xtakla xyebal a̱cue nak ta̱ba̱nu usilal, ma̱kˈetkˈeti a̱cuib chi xic riqˈuin, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui tatxic tixqˈue nabal la̱ ma̱tan ut tixba̱nu li cˈaˈru ta̱ye. Joˈcan ut tatxic anakcuan ut ta̱tzˈa̱ma ma̱usilal saˈ xbe̱neb li tenamit aˈan, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan laj Balaam quixye reheb: —Usta laj Balac tixqˈue cue li rochoch nujenak riqˈuin plata ut oro, abanan la̱in incˈaˈ tinkˈet ra̱tin li Ka̱cuaˈ lin Dios. Incˈaˈ tinkˈet li ra̱tin riqˈuin xba̱nunquil li us, chi moco riqˈuin xba̱nunquil li incˈaˈ us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nintzˈa̱ma che̱ru nak texcana̱k chixnumsinquil li kˈojyi̱n cuiqˈuin. La̱in tinpatzˈ re li Ka̱cuaˈ cˈaˈru us tinba̱nu, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Dios quixcˈutbesi rib chiru laj Balaam chiru li kˈojyi̱n ut quixye re: —Cui eb li cui̱nk aˈin xeˈchal cha̱cˈambal, ayu chirixeb. Abanan ma̱cˈaˈ ta̱ba̱nu toj tinye a̱cue la̱in, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuulajak chic laj Balaam quicuacli ut quixyi̱b rix lix bu̱r ut co̱ chirixeb li cui̱nk aj Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quijoskˈoˈ li Ka̱cuaˈ xban nak laj Balaam co̱ chirixeb li cui̱nk. Nak yo̱ chi xic laj Balaam chirix lix bu̱r rochben li cuib chi mo̱s, jun lix ángel li Ka̱cuaˈ quixxakab rib saˈ be re nak incˈaˈ naru ta̱numekˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixqˈue retal li bu̱r nak lix ángel li Ka̱cuaˈ xakxo saˈ be ut cuan xchˈi̱chˈ saˈ rukˈ. Joˈcan nak qui-el saˈ li be ut quixjal lix be. Qui-oc chixsacˈbal li bu̱r laj Balaam re nak ta̱xic cuiˈchic saˈ li be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix ángel li Ka̱cuaˈ quixxakab rib saˈ li be saˈ xyi cuib si̱ril li uvas sutsu saˈ tzˈac saˈ xcaˈ pacˈalil li be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li bu̱r quiril lix ángel li Ka̱cuaˈ ut quixqˈue rib chiru li tzˈac ut quixpitzˈ li rok laj Balaam. Ut laj Balaam quixsacˈ cuiˈchic lix bu̱r.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix ángel li Ka̱cuaˈ co̱ chi ubej ut quixxakab rib saˈ jun li latzˈ re nak li bu̱r incˈaˈ ta̱ru̱k ta̱xic saˈ lix nim chi moco saˈ li tzˈe. Incˈaˈ quiru chi numecˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak li bu̱r quiril cuiˈchic lix ángel li Ka̱cuaˈ, quixyocob rib saˈ chˈochˈ chi toj cuan laj Balaam chirix. Cˈajoˈ nak quijoskˈoˈ laj Balaam ut qui-oc chixsacˈbal lix bu̱r riqˈuin cheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixqˈue chi a̱tinac li bu̱r. Ut li bu̱r quixye re laj Balaam: —¿Cˈaˈru yo̱quin a̱cue nak yo̱cat chinsacˈbal? Oxib sut ac xina̱sacˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quichakˈoc laj Balaam ut quixye re: —Xacˈut inxuta̱n. Cuan ta cuan inchˈi̱chˈ cuiqˈuin xatincamsi raj, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li bu̱r quixye re: —¿Ma ma̱cuaˈ ta biˈ la̱in la̱ bu̱r? ¿Ma incˈaˈ ta biˈ chicuix nacatbe̱c rajlal? ¿Ma xinba̱nu ta biˈ jun sutak a̱cue chi joˈcaˈin? chan. Ut laj Balaam quixye re: —Ma̱ jun sut xaba̱nu, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixcˈutbesi lix ángel chiru laj Balaam. Quixqˈue retal nak xakxo saˈ be li ángel ut cuan xchˈi̱chˈ saˈ rukˈ. Ut laj Balaam quixhupub rib saˈ chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix ángel li Ka̱cuaˈ quixpatzˈ re laj Balaam: —¿Cˈaˈut nak xasacˈ la̱ bu̱r oxib sut? La̱in cuanquin arin chixrambal a̱be xban nak incˈaˈ us li xic a̱cue chixba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ bu̱r xinril. Joˈcan nak xjal xbe oxib sut. Cui ta incˈaˈ xjal xbe, la̱in xatincamsi raj. Abanan incˈaˈ raj xincamsi la̱ bu̱r, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Balaam quixye re lix ángel li Ka̱cuaˈ: —La̱in xinma̱cob. La̱in incˈaˈ xinnau nak xakxo̱cat arin chixrambal inbe. Cui incˈaˈ nacacuaj nak tinxic, la̱in tinsukˈi̱k saˈ cuochoch, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix ángel li Ka̱cuaˈ quixye re: —Ayu chirixeb li cui̱nk aˈin. Abanan caˈaj cuiˈ ta̱ye li cˈaˈru tinye a̱cue la̱in, chan. Joˈcan nak laj Balaam co̱ chirixeb li cui̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak laj Balac quirabi resil nak yo̱queb chi cha̱lc, co̱ chixcˈulbaleb saˈ jun li tenamit li cuan chire li nimaˈ Arnón saˈ li nuba̱l re lix naˈajeb laj Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixye re laj Balaam laj Balac: —¿Ma incˈaˈ ta biˈ xintakla a̱bokbal? ¿Cˈaˈut nak incˈaˈ xatcˈulun chi junpa̱t? ¿Ma incˈaˈ xapa̱b nak tinqˈue a̱lokˈal? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quichakˈoc laj Balaam ut quixye: —Arin cuanquin anakcuan. Abanan incˈaˈ naru tina̱tinak yal injunes. Tento nak tinye li cˈaˈru naxcˈut chicuu li Ka̱cuaˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Balaam co̱ chirix laj Balac toj saˈ li tenamit Quiriat-huzot.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Balac quixtakla xcamsinquileb li bo̱yx ut li carner. Ut quixtakla li tib re laj Balaam ut reheb li cuanqueb rochben.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuulajak chic laj Balac quixcˈam laj Balaam ut queˈco̱eb toj Bamot-baal. Ut laj Balaam quiru rilbaleb laj Israel li cuanqueb chi nachˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-21.html>&larr;</a>&nbsp;&nbsp;<font class=titleType><b>Numbers (22/36)</b></font>&nbsp;&nbsp;<a href=Simple-Numbers-23.html>&rarr;</a>
</td></tr></table>


</body></html>
