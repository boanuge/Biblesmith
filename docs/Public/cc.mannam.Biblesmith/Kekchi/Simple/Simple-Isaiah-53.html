<html><head><title>
Isaiah (53/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-52.html>&larr;</a>&nbsp;&nbsp;<font class=titleType><b>Isaiah (53/66)</b></font>&nbsp;&nbsp;<a href=Simple-Isaiah-54.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ani ta biˈ xpa̱ban re li xkaye resil? Ut, ¿ani ta biˈ chi aj u quixcˈutbesi lix cuanquil li Dios?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quiraj nak laj cˈanjel chiru ta̱qˈui̱k joˈ jun xtux cheˈ li cuan xxeˈ saˈ li chaki chˈochˈ. Moco chˈinaˈus ta na-iloc chi moco xchakˈal ta ru. Takil ru abanan ma̱cˈaˈ takaj re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xicˈ qui-ileˈ ut quitzˈekta̱na̱c xbaneb li cuanqueb saˈ ruchichˈochˈ. Junes rahil chˈo̱lejil quixcˈul ut quixcuy li rahobtesi̱c. Ma̱ ani quiraj iloc re. Quikatzˈekta̱na ut ma̱cˈaˈ na-oc cuiˈ chiku nak quikil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Relic chi ya̱l nak quixcuy li raylal li xkacˈul raj la̱o. Quixcˈul li rahobtesi̱c li xkacˈul raj la̱o. Saˈ kachˈo̱l la̱o nak li Dios quitaklan chak re li raylal ut li rahobtesi̱c quixcˈul re xtojbal rix li ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan ma̱cˈaˈ xma̱c aˈan. Ya̱l xban li kama̱c ban la̱o nak quixcˈul li raylal. Quisaqˈueˈ xban li kama̱usilal. Riqˈuin li rahobtesi̱c li quixcˈul, quixqˈue ke li tuktu̱quil usilal ut riqˈuin lix yocˈolal, coxqˈuirtesi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱o xkasach kib kajunes saˈ li ma̱c. Chanchano li carner li nequeˈxchaˈchaˈi ribeb. Ac kabe kabe xkachap chikaju̱nkal. Abanan li xtojbal rix li kama̱usilal li Ka̱cuaˈ Dios quixqˈue saˈ xbe̱n aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal ra queˈxba̱nu re, abanan quixcubsi rib chiruheb ut quixcuy chixjunil. Ma̱ jun a̱tin quixye reheb. Chanchan li chˈina carner oc re chi camsi̱c. Chanchan li carner oqueb re chirisinquil li rix. Ma̱ jun a̱tin quixye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quichapeˈ ut quirakeˈ a̱tin saˈ xbe̱n ut quicˈameˈ chi camsi̱c, usta ma̱cˈaˈ xma̱c. Ut ma̱ ani qui-iloc xtokˈoba̱l ru. Quicamsi̱c yal xban li kama̱c la̱o.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quimukeˈ joˈ nak nequeˈmukeˈ eb laj ma̱c. Ut li bar quimukeˈ cuiˈ, aˈan xmukleba̱leb li biom. Quixcˈul chixjunil li raylal aˈin usta ma̱ jun sut quima̱cob ut ma̱ jun sut quiticˈtiˈic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Dios ac cuan saˈ xchˈo̱l nak ta̱rahobtesi̱k ut quixqˈue chi cˈuluc raylal. Quicam re xcuybal xsachbal li kama̱c. Ta̱najtokˈ rok lix yuˈam ut ta̱rileb ru li ralal xcˈajol. Ut saˈ xcˈabaˈ aˈan ta̱tzˈaklok ru li cˈaˈru quiraj li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nabal li raylal quixcˈul nak toj yoˈyo saˈ ruchichˈochˈ. Abanan ta̱qˈuehekˈ cuiˈchic lix sahil xchˈo̱l ut tixnau nak cuan rajbal nak quixcˈul li raylal. Laj cˈanjel chiru li Dios ti̱c xchˈo̱l ut aˈan tixtoj rix lix ma̱queb nabal ut saˈ xcˈabaˈ aˈan li Dios tixcuy tixsacheb lix ma̱queb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan ut nak saˈ xya̱nkeb li xni̱nkaleb ru li Dios tixqˈue lix naˈaj ut tixqˈue lix lokˈal xban nak aˈan incˈaˈ quixra lix yuˈam. Quixtoj rix lix ma̱queb laj ma̱c nak quixqˈue rib chi ca̱mc saˈ xcˈabaˈ laj ma̱c. Ut quicam joˈ nak nequeˈcam laj ma̱c. Ut quitijoc ut quixtzˈa̱ma chiru li Dios nak tixcuyeb xma̱c.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-52.html>&larr;</a>&nbsp;&nbsp;<font class=titleType><b>Isaiah (53/66)</b></font>&nbsp;&nbsp;<a href=Simple-Isaiah-54.html>&rarr;</a>
</td></tr></table>


</body></html>
