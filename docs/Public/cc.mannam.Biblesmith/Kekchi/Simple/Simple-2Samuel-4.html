<html><head><title>
2Samuel (4/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Samuel-3.html>&larr;</a>&nbsp;&nbsp;<font class=titleType><b>2Samuel (4/24)</b></font>&nbsp;&nbsp;<a href=Simple-2Samuel-5.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈ nak quixucuac laj Is-boset, li ralal laj Saúl, nak quirabi nak quicamsi̱c laj Abner aran Hebrón. Ut queˈxucuac ajcuiˈ chixjunileb li cuanqueb aran Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Is-boset li ralal laj Saúl cuanqueb cuib li cui̱nk nequeˈcˈanjelac chiru. Aˈaneb li queˈtaklan saˈ xbe̱neb li soldados li nequeˈxic chi pletic re teˈre̱chani li cˈaˈak re ru. Li jun aj Baana xcˈabaˈ ut li jun chic aj Recab xcˈabaˈ. Ralaleb laj Rimón li quicuan Beerot. Aˈan eb xcomoneb li ralal xcˈajoleb laj Benjamín xban nak Beerot, aˈan cuan saˈ xcue̱nt li cuanqueb cuiˈ li ralal xcˈajol laj Benjamín.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>(Eb li queˈcuan Beerot junxil queˈe̱lelic ut queˈco̱eb Gitaim ut aran cuanqueb toj chalen anakcuan.)</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quicuan jun li ralal laj Jonatán, li ralal laj Saúl. Aˈan laj Mefi-boset xcˈabaˈ. O̱b chihab cuan re nak eb li cuanqueb Jezreel queˈxtakla resil nak queˈcamsi̱c laj Jonatán ut laj Saúl. Li ixk li na-iloc re laj Mefi-boset quixkˈalu ut quie̱lelic. Abanan xban nak yo̱ chixse̱banquil rib, quitˈaneˈ li chˈina al saˈ rukˈ ut quicana chi incˈaˈ chic nabe̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Recab ut laj Baana, li cuib chi ralal laj Rimón, Beerot xtenamit, queˈco̱eb saˈ rochoch laj Is-boset. Queˈcuulac saˈ li ho̱nal nak kˈaxal tik li sakˈe nak laj Is-boset yo̱ chi hila̱nc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan ajcuiˈ li ixk, li nacˈacˈalen re li oqueba̱l, quicube xcuara nak yo̱ chi tzˈiloc trigo. Joˈcan nak laj Recab ut laj Baana li ri̱tzˈin queˈoc saˈ li cab ut ma̱ ani qui-iloc reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈoc saˈ li cab, laj Is-boset yo̱ chi cua̱rc saˈ xcuarib. Queˈoc saˈ li naˈajej li yo̱ cuiˈ chi cua̱rc ut queˈxcamsi. Queˈxset lix cux ut queˈxcˈam lix jolom chirixeb nak co̱eb. Queˈbe̱c chixjunil li kˈojyi̱n saˈ li be li naxic Arabá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈxcˈam lix jolom li camenak re teˈxkˈaxtesi re li rey David aran Hebrón. Queˈxye re laj David: —At rey, xkacˈam chak chokˈ a̱cue lix jolom laj Is-boset li ralal laj Saúl, li xicˈ qui-iloc a̱cue li quixyal a̱camsinquil. Abanan saˈ li cutan aˈin li Dios quixqˈue chixtojbal rix lix ma̱c laj Saúl joˈ eb ajcuiˈ li ralal xcˈajol, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj David quichakˈoc ut quixye reheb: —Saˈ xcˈabaˈ li Ka̱cuaˈ li nimajcual Dios, li quicoloc cue chiru li raylal, la̱in ninye e̱re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Nak cuanco aran Siclag, quicuulac cuiqˈuin li cui̱nk chixyebal cue nak quicam laj Saúl. Saˈ xchˈo̱l aˈan nak cha̱bil esil li tixye cue. Saˈ xchˈo̱l aˈan nak ta̱sahokˈ inchˈo̱l chirabinquil nak camenak chic laj Saúl. Abanan la̱in xintakla xchapbal ut xcamsinquil re xtojbal rix li esilal li quixye cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan ajcuiˈ tinba̱nu e̱re la̱ex xban nak kˈaxal cuiˈchic yibru xeba̱nu nak xex-oc saˈ li rochoch li cui̱nk aˈin ut xecamsi nak yo̱ chi cua̱rc. La̱in texinqˈue chixtojbal e̱ma̱c joˈ e̱cˈulub xcˈulbal xban nak xecamsi li cui̱nk aˈin chi ma̱cˈaˈ xma̱c. Tintakla e̱camsinquil, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj David quixye reheb li queˈcˈanjelac chiru nak teˈxcamsiheb laj Recab ut laj Baana. Queˈxcamsiheb ut queˈrisi li rokeb ut li rukˈeb ut queˈxtˈuyub chixcˈatk li haˈ li cuan aran Hebrón. Chirix aˈan, queˈxcˈam lix jolom laj Is-boset ut queˈxmuk saˈ li mukleba̱l li quimukeˈ cuiˈ laj Abner aran Hebrón.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Samuel-3.html>&larr;</a>&nbsp;&nbsp;<font class=titleType><b>2Samuel (4/24)</b></font>&nbsp;&nbsp;<a href=Simple-2Samuel-5.html>&rarr;</a>
</td></tr></table>


</body></html>
