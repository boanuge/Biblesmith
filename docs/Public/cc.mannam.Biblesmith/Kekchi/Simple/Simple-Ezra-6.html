<html><head><title>
Ezra (6/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-5.html>&larr;</a>&nbsp;&nbsp;<font class=titleType><b>Ezra (6/10)</b></font>&nbsp;&nbsp;<a href=Simple-Ezra-7.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li rey Darío quixtakla xsicˈbal saˈ li hu li xocbil saˈ li palacio aran Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quitauman jun li botbil hu aran Acmeta saˈ li palacio li cuan Media. Aˈan aˈin li tzˈi̱banbil chiru li hu. Chijultica̱k aˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Yo̱ xbe̱n chihab roquic chokˈ rey laj Ciro nak quixqˈue li chakˈrab aˈin chirix lix templo li Ka̱cuaˈ Dios li quicuan Jerusalén: Teˈxqˈue li cimiento re lix templo li Dios, ut teˈxyi̱b cuiˈchic re nak teˈmayejak aran. Cuukub xcaˈcˈa̱l metro xteram li tzˈac teˈxqˈue nak teˈxyi̱b ut cuukub xcaˈcˈa̱l metro li ru. Teˈxyi̱b li tzˈac chi cha̱bil re nak cau ta̱cana̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak teˈxyi̱b li tzˈac teˈxqˈue oxib tzol li ni̱nki pec ut jun tzol li cheˈ toj acˈ. Ut li rey, aˈan li ta̱tojok re chixjunil li ta̱sachma̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li secˈ oro ut li secˈ plata li quirisi chak li rey Nabucodonosor saˈ lix templo li Ka̱cuaˈ aran Jerusalén li quixcˈam Babilonia, aˈan ta̱kˈaxtesi̱k reheb laj judío. Ta̱cˈamekˈ cuiˈchic Jerusalén ut ta̱qˈuehekˈ saˈ lix naˈajeb saˈ lix templo li Dios, chan saˈ li hu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut anakcuan, at Tatnai, la̱at li nacattaklan saˈ xbe̱neb li tenamit li cuan jun pacˈal li nimaˈ Eufrates, joˈ ajcuiˈ laj Setar-Boznai ut eb le̱ rochben, la̱in tinye e̱re nak tex-e̱lk aran Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Canabomak li cui̱nk li nataklan saˈ xbe̱neb joˈqueb ajcuiˈ li nequeˈcˈamoc be saˈ xya̱nkeb riqˈuin li cˈanjel li yo̱queb chixba̱nunquil. Canabomakeb re nak teˈxyi̱b lix templo li Dios saˈ lix naˈaj li quicuan cuiˈ junxil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in xinqˈuehoc re li chakˈrab aˈin chanru te̱ba̱nu nak te̱tenkˈaheb li nequeˈcˈamoc be saˈ xya̱nkeb laj judío re xyi̱banquil lix templo li Dios. Li toj li nequeˈxqˈue chak aran jun pacˈal li nimaˈ chokˈ re li rey, aˈan li ta̱qˈuema̱nk rajlal reheb li cui̱nk aˈan re xtenkˈanquileb re nak incˈaˈ ta̱xakli̱k li cˈanjel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Rajlal ta̱qˈuema̱nk reheb laj tij li cuanqueb Jerusalén li cˈaˈru ta̱cˈanjelak chiruheb joˈ li toro, li carner, ut li carner li toj sa̱jeb re xcˈatbal chokˈ xmayej chiru li Ka̱cuaˈ Dios li cuan saˈ choxa, joˈ ajcuiˈ li trigo, li atzˈam, li vino malaj li aceite. Ta̱qˈuehekˈ reheb chi cuulaj cuulaj chi incˈaˈ ta̱paltok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱qˈuehekˈ reheb re nak ta̱ru̱k teˈxqˈue li mayej li ta̱cuulak chiru li Dios li cuan saˈ choxa ut teˈtijok chicuix la̱in li rey ut chirixeb ajcuiˈ li cualal incˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xinqˈue li chakˈrab aˈin: Li ani ta̱kˈetok re li chakˈrab li xinqˈue, ta̱isi̱k jun li tzˈamba re li rochoch ut chiru ajcuiˈ li cheˈ aˈan ta̱camsi̱k. Ut li rochoch ta̱cana̱k chi jun tu̱b chi mul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈ taxak li Dios, li quisicˈoc ru Jerusalén chokˈ xnaˈaj, aˈan taxak chisachok ruheb li rey malaj ut li tenamit li teˈraj chˈiˈchˈiˈi̱nc malaj ut teˈraj xsachbal ru lix templo li Dios. La̱in, li rey Darío, xinqˈue li chakˈrab aˈin. Ut chi-uxma̱nk chi junpa̱t joˈ xinye.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak laj Tatnai li nataklan saˈ eb li tenamit li cuanqueb jun pacˈal li nimaˈ Eufrates, ut laj Setar-boznai joˈqueb ajcuiˈ li rochben queˈxba̱nu chi tzˈakal joˈ quixye li rey Darío.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb laj cˈamol be saˈ xya̱nkeb laj judío yo̱queb chi cablac ut yo̱ chi e̱lc chi us lix cˈanjeleb joˈ quiyeheˈ reheb xbaneb li profeta Hageo ut li profeta Zacarías li ralal laj Iddo. Queˈcablac ut queˈxchoy lix cˈanjeleb joˈ quixye li Ka̱cuaˈ lix Dioseb laj Israel ut joˈ queˈxye lix reyeb laj Persia, laj Ciro, laj Darío ut laj Artajerjes.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Oxib xbe li po Adar nak queˈxchoy xyi̱banquil lix templo li Dios. Ac yo̱ chic xcuak chihab roquic chokˈ rey laj Darío aran Persia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb laj Israel ut eb laj tij joˈ eb ajcuiˈ laj levita li queˈsukˈi cuiˈchic Jerusalén queˈxkˈaxtesi re li Dios li templo li queˈxyi̱b. Queˈxninkˈei chi cˈajoˈ xsahil xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈxninkˈei ru lix templo li Dios, queˈxmayeja jun ciento li toro, cuib ciento li carner, ut ca̱hib ciento li carner li toj sa̱jeb. Ut queˈxmayeja ajcuiˈ cablaju li te̱lom chiba̱t re xtzˈa̱manquil xcuybal xma̱queb chixjunileb laj Israel. Queˈxmayeja li cablaju chi chiba̱t xban nak cablaju xte̱paleb li ralal xcˈajol laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj tij queˈqˈueheˈ saˈ xcˈanjeleb chi xjunju̱nkaleb. Joˈcan ajcuiˈ laj levita. Ac xcˈanjel xcˈanjel li junju̱nk queˈqˈueheˈ re teˈcˈanjelak chiru li Dios joˈ tzˈi̱banbil retalil saˈ li chakˈrab xban laj Moisés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb laj Israel li queˈsukˈi cuiˈchic Jerusalén queˈxba̱nu ajcuiˈ li ninkˈe Pascua saˈ li ca̱laju xbe li xbe̱n po re li chihab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj tij ut eb laj levita queˈxcauresi ribeb re xba̱nunquil li ninkˈe Pascua, joˈ cˈaynakeb xba̱nunquil. Eb laj levita queˈxmayeja li carner saˈ xcˈabaˈeb chixjunileb li queˈsukˈi cuiˈchic Jerusalén. Queˈxmayeja ajcuiˈ saˈ xcˈabaˈeb laj tij jun chˈol chic, ut saˈ xcˈabaˈeb ajcuiˈ eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈcuaˈac chixjunileb laj Israel, eb li queˈchapeˈ ut queˈcˈameˈ saˈ jalan tenamit li queˈsukˈi cuiˈchic Jerusalén. Queˈcuaˈac ajcuiˈ chixjunileb li ma̱cuaˈeb aj judío li queˈxcanab xba̱nunquil li ma̱usilal ut queˈoc saˈ xya̱nkeb laj judío ut queˈxqˈue xlokˈal li Ka̱cuaˈ, lix Dioseb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuukub cutan queˈninkˈei̱c chi sa saˈ xchˈo̱leb ut queˈxcuaˈ li caxlan cua li ma̱cˈaˈ xchˈamal, joˈ nequeˈxcuaˈ saˈ li ninkˈe aˈan. Cˈajoˈ xsahil xchˈo̱leb xban nak li Ka̱cuaˈ quixjal xcˈaˈux lix reyeb laj Persia ut aˈan quixtenkˈaheb chixyi̱banquil lix templo li Ka̱cuaˈ, lix Dioseb laj Israel.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-5.html>&larr;</a>&nbsp;&nbsp;<font class=titleType><b>Ezra (6/10)</b></font>&nbsp;&nbsp;<a href=Simple-Ezra-7.html>&rarr;</a>
</td></tr></table>


</body></html>
