<html><head><title>
Ezekiel (27/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-26.html>&larr;</a>&nbsp;&nbsp;<font class=titleType><b>Ezekiel (27/48)</b></font>&nbsp;&nbsp;<a href=Simple-Ezekiel-28.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, bicha li bich re rahil chˈo̱lej chirixeb laj Tiro.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tenamit Tiro cuan chire li palau. Eb li cuanqueb Tiro nequeˈyacoc riqˈuin nabal chi tenamit li cuanqueb chire li palau. Ta̱ye reheb laj Tiro nak la̱in li nimajcual Dios ninye chi joˈcaˈin: La̱ex aj Tiro nequeye nak cˈajoˈ le̱ chˈinaˈusal ut nequeye ajcuiˈ nak tzˈakal e̱re e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal nim e̱cuanquil saˈ xbe̱neb li nequeˈcˈanjelac saˈ li palau. Chanchanex jun li nimla jucub yi̱banbil chi chˈinaˈus.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li cheˈ li quicˈanjelac nak quiyi̱ba̱c li jucub, aˈan chaj li quicˈameˈ chak saˈ li tzu̱l Senir. Li cheˈ li nachapoc re lix tˈicrul, aˈan chacalteˈ li quicˈameˈ chak Líbano.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li cheˈ re xberesinquil li jucub queˈyi̱ba̱c riqˈuin li ji li quicˈameˈ chak Basán. Ut li cheˈ li yi̱banbil cuiˈ li tem, aˈan chaj li quicˈameˈ chak Quitim. Qˈuebil lix sahob ru li tem riqˈuin marfil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li nimla tˈicr li naberesin re yi̱banbil riqˈuin li cha̱bil tˈicr lino li cuan xsahob ru. Quicˈameˈ chak Egipto. Li bandera yi̱banbil riqˈuin li cha̱bil tˈicr azul ut púrpura li quicˈameˈ chak saˈ li tenamit Elisa li cuan chire li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li nequeˈchˈeˈoc re li cheˈ li naberesin re li jucub queˈchal chak saˈ eb li tenamit Sidón ut Arvad. Eb li cui̱nk aj Tiro li cuanqueb xnaˈleb, aˈaneb li nequeˈjaloc re lix be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb saˈ li jucub li cui̱nk li queˈchal chak Gebal re nak teˈxyi̱b li jucub nak ta̱poˈekˈ. Ut eb li nequeˈchal saˈ jalan jucub queˈcuulac e̱riqˈuin chi yacoc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cui̱nk re Persia, Lud ut Fut queˈcˈanjelac saˈ xya̱nkeb le̱ soldado. Queˈxtˈuyub chiru li tzˈac lix puniteb ut lix chˈi̱chˈeb re xcolbal re xchˈo̱leb. Ut xbaneb aˈan quiqˈueheˈ e̱lokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cui̱nk re Arvad queˈcˈacˈalen saˈ xbe̱n li tzˈac li sutsu cuiˈ li tenamit. Ut eb li cui̱nk re Gamad queˈcˈacˈalen saˈ eb li cab li najt xteram. Ut queˈxtˈuyub chiru li tzˈac lix chˈi̱chˈeb re xcolbal re xchˈo̱leb. Ut xbaneb aˈan quicˈutun le̱ chˈinaˈusal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Tarsis queˈyacoc e̱riqˈuin xban nak cuan nabal cˈaˈru e̱re. Queˈxjal li cˈaˈru e̱re riqˈuin li plata, ut li cacuil chˈi̱chˈ hierro joˈ ajcuiˈ li kˈunil chˈi̱chˈ ut li plomo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Javán, eb laj Tubal ut eb laj Mesec queˈyacoc e̱riqˈuin. Queˈxjal li cˈaˈru e̱re riqˈuineb li lokˈbil mo̱s ut li secˈ yi̱banbil riqˈuin bronce.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaneb ajcuiˈ laj Togarma queˈyacoc e̱riqˈuin. Ut queˈxjal li cˈaˈru e̱re riqˈuineb li cacua̱y re trabajic ut re pletic joˈ eb ajcuiˈ li mu̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Dedán ut eb li cuanqueb chire li palau queˈyacoc e̱riqˈuin. Queˈxjal li cˈaˈru e̱re riqˈuin li marfil ut li cheˈ ébano.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Edom queˈyacoc ajcuiˈ e̱riqˈuin xban nak cuan nabal cˈaˈru e̱re. Queˈxjal li cˈaˈru e̱re riqˈuin li tˈicr púrpura, li cha̱bil tˈicr lino, li akˈej cuan xsahob ru, ut li cha̱bil pec perla, ut coral joˈ ajcuiˈ li rubíes.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Judá ut eb laj Israel queˈyacoc e̱riqˈuin. Queˈxjal li cˈaˈru e̱re riqˈuin li trigo li nachal saˈ eb li tenamit Minit ut Panag. Queˈxjal ajcuiˈ riqˈuin li xyaˈal cab, li aceite olivo ut li sununquil ban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Damasco queˈyacoc e̱riqˈuin xban nak cuan nabal cˈaˈru e̱re ut biomex. Queˈxjal li cˈaˈru e̱re riqˈuin li vino li nachal chak Helbón ut li saki lana li nachal chak Sahar.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Dan ut eb laj Javán queˈyacoc e̱riqˈuin. Queˈxjal li cˈaˈru e̱re riqˈuin li cˈaˈru yi̱banbil riqˈuin hierro, ut riqˈuin li sununquil ban, ut li cha̱bil mirra.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Dedán queˈxjal li cˈaˈru e̱re riqˈuin li cha̱bil tˈicr li nequeˈxqˈue saˈ li carruaje.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Arabia ut eb li cuanqueb xcuanquil aran Cedar queˈyacoc e̱riqˈuin. Queˈxjal li cˈaˈru e̱re riqˈuin li cocˈ carner ut li te̱lom carner ut li te̱lom chiba̱t.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Sabá ut eb laj Raama queˈyacoc ajcuiˈ e̱riqˈuin. Queˈxjal li cˈaˈru e̱re riqˈuin li sununquil ban, li cha̱bil pec terto xtzˈak, ut li oro.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Harán, eb laj Cane, eb laj Edén, eb laj Sabá, eb laj Asiria ut eb laj Quilmad queˈyacoc ajcuiˈ e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxjal li cˈaˈru e̱re riqˈuin li tˈicr azul cˈajoˈ xchˈinaˈusal, li tˈicr li qˈuebil xsahob ru, li cha̱bil nokˈ qˈuila pa̱y xbonol li tzulbil ut li caxon xnaˈaj li tˈicr yi̱banbil riqˈuin li cheˈ chacalteˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nequeˈchal nequeˈxic li ni̱nki jucub re Tarsis chixcˈambal li cˈaˈru e̱re. Cˈajoˈ nak quexbiomoˈ. Chanchanex jun li nimla jucub kˈaxal nabal li ri̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱sachekˈ e̱ru. Chanchan nak ta̱cˈamekˈ li jucub saˈ xyi li palau xbaneb laj chˈeˈol re. Ut li cacuil ikˈ li nachal saˈ li este tixjori li jucub saˈ xchamal li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li cutan nak tex-osokˈ talajeˈosokˈ chixjunil li cˈaˈru cuan e̱re. Ta̱sachekˈ saˈ li haˈ le̱ biomal ut le̱ cˈay. Teˈsachekˈ ruheb chixjunileb le̱ jucub ut eb laj chˈeˈol reheb joˈ eb ajcuiˈ li nequeˈjaloc xbe li jucub ut eb li nequeˈyi̱ban re. Ut teˈosokˈ ajcuiˈ eb li soldado joˈ eb ajcuiˈ laj yaconel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li tenamit li cuanqueb chire li palau sicsotkeb xbaneb xxiu nak teˈrabi lix ya̱b xcuxeb chixjunileb li nequeˈcˈanjelac saˈ li jucub nak yo̱keb chi osocˈ saˈ li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li yo̱keb chi cˈanjelac saˈ eb li jalan jucub teˈe̱lk saˈ li palau ut teˈxic chi chˈochˈel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈxjap reheb chi ya̱bac che̱rix chi kˈaxal ra saˈ xchˈo̱leb. Teˈxqˈue li poks saˈ xjolomeb ut teˈxtolcˈosi ribeb saˈ cha.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈxjo li rismal xjolomeb xban xrahil xchˈo̱leb ut teˈxqˈue li kˈes ru tˈicr chirixeb. Teˈya̱bak chi kˈaxal ra saˈ xchˈo̱leb xban nak xsacheˈ e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱keb chi ya̱bac che̱rix, teˈxbicha li bich aˈin re rahil chˈo̱lejil ut teˈxye: ¿Ani ta̱ru̱k xjuntakˈe̱tanquil e̱riqˈuin la̱ex aj Tiro, li xex-osoˈ saˈ li palau?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nequeˈsahoˈ xchˈo̱l nabaleb li xni̱nkal ru tenamit chixcˈulbal le̱ cˈay nak nequetakla yalak bar. Xban le̱ biomal, nequeˈbiomoˈ ajcuiˈ eb li rey li cuanqueb saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ xkˈehil nak ta̱sachekˈ e̱ru saˈ li palau ta̱osokˈ chixjunil le̱ cˈay saˈ li haˈ. Ut ta̱sachekˈ ruheb chixjunileb li nequeˈcˈanjelac che̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li cuanqueb chire li palau teˈsachk xnaˈlebeb nak teˈril li cˈaˈru te̱cˈul. Eb li rey teˈoc xxiu ut sicsotkeb teˈcana̱k. Chiruheb ta̱cˈutu̱nk nak yo̱k xxiuheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj yaconel li cua̱nkeb saˈ li xni̱nkal ru tenamit teˈsachk xchˈo̱l ut teˈxucuak chirilbal li cˈaˈru xeˈxcˈul. Ta̱sachekˈ e̱ru ut incˈaˈ chic texcua̱nk.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-26.html>&larr;</a>&nbsp;&nbsp;<font class=titleType><b>Ezekiel (27/48)</b></font>&nbsp;&nbsp;<a href=Simple-Ezekiel-28.html>&rarr;</a>
</td></tr></table>


</body></html>
