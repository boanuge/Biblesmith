<html><head><title>
Ezekiel (44/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-43.html>&larr;</a>&nbsp;&nbsp;<font class=titleType><b>Ezekiel (44/48)</b></font>&nbsp;&nbsp;<a href=Simple-Ezekiel-45.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk quinixcˈam cuiˈchic saˈ li oqueba̱l li cuan chirix li templo saˈ li este. Li puerta aˈan tzˈaptzˈo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye: —Li puerta aˈin junelic tzˈaptzˈo̱k. Incˈaˈ ta̱tehekˈ. Ma̱ ani ta̱ru̱k ta̱numekˈ aran xban nak la̱in li Ka̱cuaˈ lix Dioseb laj Israel quin-oc aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Caˈaj cuiˈ li rey naru ta̱oc aran ut ta̱cˈojla̱k chi cuaˈac chiru li Ka̱cuaˈ. Ta̱oc saˈ li oqueba̱l li cuan saˈ li este ut aran ajcuiˈ ta̱e̱lk, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li cui̱nk quinrocsi saˈ li oqueba̱l li cuan saˈ li norte ut quinixcˈam chiru li templo. La̱in quicuil nak li templo quinujac riqˈuin xlokˈal li Ka̱cuaˈ. Ut la̱in quinhupub cuib saˈ chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye cue: —At ralal cui̱nk, ta̱cuil chi us li tincˈut cha̱cuu ut ta̱cuabi chi us li tinye. La̱in tinye a̱cue chanru nak teˈcˈanjelak saˈ li templo. Ta̱qˈue retal ani ta̱ru̱k teˈoc ut ani incˈaˈ ta̱ru̱k teˈoc saˈ li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin xye li nimajcual Dios reheb laj Israel li nequeˈxkˈetkˈeti ribeb: —Tzˈakal li ma̱usilal xeba̱nu, la̱ex li ralal xcˈajol laj Israel. Incˈaˈ chic tincuy e̱ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quemux ru lin templo nak xecanabeb chi oc saˈ lin templo li jalaneb xtenamit, li incˈaˈ niquineˈxpa̱b ut incˈaˈ queˈxcˈul li circuncisión. Ut xemayeja li caxlan cua ut lix quiqˈuel li xul ut lix xe̱bul. Xban li ma̱usilal queba̱nu, querisi xcuanquil li contrato li quinba̱nu e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj Israel incˈaˈ quexcˈanjelac chicuu saˈ lin templo joˈ quexintakla cuiˈ. Quexakabeb ban li jalaneb xtenamit chixba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in li nimajcual Dios ninye nak ma̱ jun li jalaneb xtenamit teˈoc saˈ lin templo cui ma̱jiˈ xeˈxcˈul li circuncisión ut cui incˈaˈ niquinixpa̱b, usta cuanqueb saˈ e̱ya̱nk la̱ex aj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj levita rochbeneb laj Israel li rech tenamitil li queˈtzˈekta̱nan cue nak queˈxlokˈoniheb li jalanil dios teˈxtoj rix lix ma̱queb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb aˈan naru teˈcˈanjelak saˈ lin templo joˈ mo̱s. Teˈxcˈacˈale li oqueba̱l. Teˈxcamsiheb li xul li naqˈueheˈ chokˈ xmayejeb li tenamit. Teˈcˈanjelak chiruheb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak queˈcˈanjelac chiruheb li jalanil dios ut queˈcˈamoc be chiruheb laj Israel chixba̱nunquil li ma̱usilal, joˈcan nak la̱in li nimajcual Dios ninye riqˈuin juramento nak relic chi ya̱l nak teˈxtoj rix lix ma̱queb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ naru teˈcˈanjelak chicuu chokˈ aj tij, chi moco naru teˈnachˈok riqˈuin li cˈaˈak re ru santo, chi moco teˈnachˈok riqˈuin li santil mayej. Junelic ban cua̱nk saˈ xbe̱neb li xuta̱n xban li ma̱usilal queˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinxakabeb chixcˈacˈalenquil li templo ut teˈxba̱nu ajcuiˈ li cˈaˈak re ru chi cˈanjelil li tento xba̱nunquil saˈ li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj levita, li ralal xcˈajol laj Sadoc, aˈaneb li queˈcˈanjelac chicuu nak eb li jun chˈol chic laj Israel quineˈxtzˈekta̱na. Aˈaneb li teˈcˈanjelak chicuu chokˈ aj tij. Teˈxmayeja chicuu li xe̱b ut lix quiqˈuel li xul, chan li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Caˈaj cuiˈ eb aˈan naru teˈoc saˈ lin templo ut naru teˈnachˈok riqˈuin lin me̱x chi cˈanjelac chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ naru teˈcˈanjelak saˈ li templo, chi moco saˈ li neba̱l li cuan chi saˈ cui cuan chirixeb li rakˈ yi̱banbil riqˈuin rix li carner. Nak teˈoc saˈ li puerta li naxic saˈ li neba̱l li cuan chi saˈ, cua̱nk li rakˈeb lino chirixeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈxbatˈ lix jolomeb riqˈuin li tˈicr lino. Ut lix ta li rakˈeb, aˈan yi̱banbilak riqˈuin lino. Incˈaˈ teˈrocsi li akˈej li ta̱ru̱k teˈtikobak xban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈrisi li rakˈ li cuan chirixeb nak xeˈcˈanjelac saˈ li templo nak toj ma̱jiˈ nequeˈxic saˈ li neba̱l li cuanqueb cuiˈ li tenamit. Teˈxcanab li rakˈ li teˈrisi chi saˈ li templo saˈ eb li naˈajej santo. Teˈxqˈue jalan rakˈeb chirix re nak incˈaˈ teˈxsantobresi li tenamit riqˈuin li rakˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj tij incˈaˈ teˈxjo li rismal xjolomeb, chi moco teˈxcanab chi chamocˈ. Caˈaj cuiˈ tzˈakal teˈxbes.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj tij incˈaˈ teˈrucˈ li vino nak teˈoc saˈ li neba̱l li cuan toj chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj tij incˈaˈ naru teˈsumla̱k riqˈuin junak xma̱lcaˈan, chi moco naru teˈsumla̱k riqˈuin junak ixk xjachom rib riqˈuin lix be̱lom. Naru teˈsumla̱k riqˈuin junak tukˈ ix aj Israel li ma̱jiˈ cuanjenak riqˈuin cui̱nk, malaj ut riqˈuin junak xma̱lcaˈan aj tij.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj tij teˈxcˈut chiruheb lin tenamit cˈaˈru li santobresinbil ut cˈaˈru li incˈaˈ santobresinbil. Teˈxcˈut chiruheb cˈaˈru li muxbil ut cˈaˈru li incˈaˈ muxbil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak cua̱nk ple̱t, eb laj tij teˈrakok a̱tin saˈ xbe̱neb li yo̱queb chixpletinquil ribeb. Teˈrakok a̱tin saˈ xbe̱neb aˈ yal chanru naxye lin chakˈrab. Teˈxba̱nu lin chakˈrab ut chixjunil li cˈaˈru xebintakla cuiˈ. Ut teˈx-oxlokˈiheb li hiloba̱l cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj tij incˈaˈ teˈxmux rib riqˈuin xchˈeˈbal junak camenak. Abanan naru teˈxchˈeˈ cui li camenak aˈan lix naˈ malaj ut lix yucuaˈ, malaj li ralal malaj ut lix rabin, malaj li ras cui̱nk malaj ut li ri̱tzˈin malaj ut li ranab li ma̱jiˈ sumsu. Naru tixmux rib riqˈuin xchˈeˈbal cui li camenak xcomon laj tij.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ac xsantobresi rib, laj tij incˈaˈ ta̱cˈanjelak chiru cuukub cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak acak xnumeˈ cuukub cutan, ta̱oc saˈ li neba̱l re li templo li cuan chi saˈ. Ut ta̱mayejak re xtzˈa̱manquil xcuybal lix ma̱c. Chirix aˈan ta̱ru̱k ta̱cˈanjelak cuiˈchic saˈ li templo, chan li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj tij incˈaˈ teˈqˈuehekˈ xchˈochˈeb aran Israel. Caˈaj cuiˈ la̱in li tineˈre̱chani. Caˈaj cuiˈ la̱in tinqˈuehok reheb li cˈaˈru nequeˈraj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb aˈan teˈxtzaca li ru li acui̱mk li ta̱mayeja̱k, ut teˈxtzaca li mayej re xtojbal rix lix ma̱queb li tenamit, joˈ ajcuiˈ li mayej re xtzˈa̱manquil xcuybal lix ma̱queb. Chixjunil li kˈaxtesinbilak cue la̱in, reheb laj tij.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Reheb laj tij li xbe̱n ru li acui̱mk ut reheb ajcuiˈ li kˈaxal cha̱bil li ta̱mayeja̱k chicuu. Nak eb li tenamit teˈxyi̱b li kˈem li yi̱banbil riqˈuin li xbe̱n ru li trigo, teˈxqˈue reheb li xbe̱n li ta̱e̱lk. Ut la̱in tincuosobtesiheb li nequeˈxqˈue lix mayejeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj tij incˈaˈ teˈxtiu xtibel li xul li narupupic malaj ut jalan xul, cui yal camsinbil xban xul malaj ut yal nacam xjunes, chan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-43.html>&larr;</a>&nbsp;&nbsp;<font class=titleType><b>Ezekiel (44/48)</b></font>&nbsp;&nbsp;<a href=Simple-Ezekiel-45.html>&rarr;</a>
</td></tr></table>


</body></html>
