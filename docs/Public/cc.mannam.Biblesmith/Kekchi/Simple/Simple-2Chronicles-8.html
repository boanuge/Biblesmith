<html><head><title>
2Chronicles (8/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-7.html>&larr;</a>&nbsp;&nbsp;<font class=titleType><b>2Chronicles (8/36)</b></font>&nbsp;&nbsp;<a href=Simple-2Chronicles-9.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junmay chihab quiya̱loˈ cuiˈ lix templo li Dios ut lix palacio li rey Salomón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Salomón quixyi̱beb cuiˈchic li tenamit li quikˈaxtesi̱c rubel xcuanquil xban li rey Hiram ut quixqˈueheb chi cua̱nc eb laj Israel saˈ eb li tenamit aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan laj Salomón co̱ saˈ li tenamit Hamat li cuan saˈ xcue̱nt Soba ut quixchap chokˈ re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixyi̱b li tenamit Tadmor saˈ li chaki chˈochˈ. Ut quixyi̱beb ajcuiˈ chixjunileb li tenamit li nequeˈxxoc cuiˈ li cˈaˈak re ru re tzacae̱mk aran saˈ li tenamit Hamat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixyi̱beb ajcuiˈ li tenamit Bet-horón li cuan takekˈ joˈ ajcuiˈ li tenamit Bet-horón li cuan takˈa. Eb li tenamit aˈan sutsu̱queb saˈ tzˈac ut lix puertileb natˈbileb chi us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixyi̱b ajcuiˈ li tenamit Balaat joˈ eb ajcuiˈ li tenamit li naxxoc cuiˈ li tzacae̱mk li rey Salomón. Ut quixyi̱beb ajcuiˈ chixjunil li tenamit li cuanqueb cuiˈ li carruaje joˈ eb ajcuiˈ li soldado li nequeˈxic chirix cacua̱y. Laj Salomón quixba̱nu chixjunil li cˈaˈru quiraj xyi̱banquil aran Jerusalén ut Líbano ut saˈ eb li naˈajej li cuanqueb rubel xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chixjunileb li tenamit li queˈcana li incˈaˈ queˈsacheˈ ru xbaneb laj Israel, aˈaneb laj heteo, eb laj amorreo, eb laj ferezeo, eb laj heveo ut eb laj jebuseo. Eb aˈan ma̱cuaˈeb aj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Salomón quixqˈueheb chi cacuil cˈanjelac eb li ralal xcˈajoleb li queˈcana saˈ lix tenamit, li incˈaˈ queˈsacheˈ ru xbaneb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan laj Salomón incˈaˈ quixqˈueheb laj Israel chi cacuil cˈanjelac. Quixqˈueheb ban chokˈ soldados. Cuan li quixqˈueheb chi takla̱nc saˈ xbe̱neb li soldados. Ut cuan li quixqˈueheb chi takla̱nc saˈ xbe̱neb li nequeˈcˈamoc re li carruaje re pletic, ut cuan li quixqˈueheb chi takla̱nc saˈ xbe̱neb li soldado li nequeˈxic chirix cacua̱y.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb cuib ciento riqˈuin mero ciento chi cui̱nk li cuanqueb xcuanquil. Aˈaneb li nequeˈtaklan saˈ xbe̱neb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Salomón quirisi li rixakil saˈ lix tenamit laj David ut quixqˈue chi cua̱nc saˈ li palacio li quixyi̱b chokˈ re. Li rixakil, aˈan lix rabin laj faraón. Laj Salomón quixcˈoxla nak li rixakil incˈaˈ naru nacuan saˈ li rochoch laj David li quicuan chokˈ xreyeb laj Israel xban nak li naˈajej aˈan lokˈ xban nak aran quicuan lix Lokˈlaj Ca̱x li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Salomón quixqˈue lix cˈatbil mayej chiru li Ka̱cuaˈ saˈ li artal li quixyi̱b chiru li oqueba̱l re li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixqˈue li mayej aˈin saˈ eb li cutan nak tento xqˈuebal joˈ tzˈi̱banbil saˈ li chakˈrab li quiqˈueheˈ re laj Moisés. Quixqˈue lix mayej saˈ eb li hiloba̱l cutan ut saˈ lix yoˈlajic li po, ut saˈ li oxib chi ninkˈe li queˈxba̱nu rajlal chihab. Li xbe̱n li ninkˈe, aˈan nak queˈxcuaˈ li caxlan cua li ma̱cˈaˈ xchˈamal; li xcab, aˈan li ninkˈe re li xama̱n; ut li rox, aˈan nak queˈxyi̱b lix cocˈ muheba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Salomón quixqˈueheb chi cˈanjelac eb laj tij joˈ quixye laj David. Joˈcan eb ajcuiˈ laj levita. Queˈxba̱nu lix cˈanjeleb. Queˈbichan re xlokˈoninquil li Ka̱cuaˈ ut queˈxtenkˈaheb laj tij joˈ tento xba̱nunquil rajlal cutan. Quixqˈueheb ajcuiˈ saˈ lix cˈanjeleb li queˈcanaba̱c chi cˈacˈale̱nc saˈ eb li oqueba̱l. Queˈxba̱nu lix cˈanjel joˈ quixye laj David laj cˈanjel chiru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj tij ut eb laj levitas queˈxba̱nu chi tzˈakal re ru lix cˈanjeleb joˈ queˈchakˈrabi̱c cuiˈ xban li rey. Ut queˈril ajcuiˈ li naˈajej li naxocman cuiˈ li cˈaˈak re ru terto xtzˈak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cˈanjel li quixba̱nu li rey Salomón ac cˈu̱banbil chak ru chalen nak queˈxqˈue chak lix cimiento lix templo li Ka̱cuaˈ toj retal queˈxchoy xyi̱banquil. Joˈcan nak quiyi̱ba̱c lix templo li Ka̱cuaˈ chi tzˈakal re ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan, laj Salomón co̱ saˈ eb li tenamit Ezión-geber ut Elot saˈ lix naˈajeb laj Edom li cuan chire li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Hiram quixtaklaheb li jucub rochbeneb li nequeˈcˈanjelac chiru joˈ eb ajcuiˈ li nequeˈxnau chi us xchˈeˈbal li jucub saˈ li palau. Eb aˈan queˈco̱eb aran Ofir chirixeb li nequeˈcˈanjelac chiru laj Salomón. Queˈxcˈam chak oxib ciento riqˈuin junmay quintal li oro ut queˈxkˈaxtesi re laj Salomón.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-7.html>&larr;</a>&nbsp;&nbsp;<font class=titleType><b>2Chronicles (8/36)</b></font>&nbsp;&nbsp;<a href=Simple-2Chronicles-9.html>&rarr;</a>
</td></tr></table>


</body></html>
