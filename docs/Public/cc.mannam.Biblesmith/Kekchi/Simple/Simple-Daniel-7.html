<html><head><title>
Daniel (7/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Daniel-6.html>&larr;</a>&nbsp;&nbsp;<font class=titleType><b>Daniel (7/12)</b></font>&nbsp;&nbsp;<a href=Simple-Daniel-8.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li xbe̱n chihab nak laj Belsasar quicuan chokˈ xreyeb laj Babilonia, laj Daniel yo̱ chi cua̱rc saˈ lix chˈa̱t nak quiril jun li visión li quicutbesi̱c chiru saˈ lix matcˈ. Ut quixtzˈi̱ba li cˈaˈru quiril.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Daniel quixye: —Saˈ li kˈojyi̱n aˈan nak quicuil jun li visión, quicuil nak li ikˈ yo̱ chak chi cha̱lc saˈ xca̱ pacˈalil li ruchichˈochˈ ut yo̱ chirecˈasinquil ru li nimla palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut ca̱hib li ni̱nki xul queˈel saˈ li palau ut jalan jala̱nk li junju̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li xbe̱n chanchan jun li cakcoj ut cuan xxicˈ chanchan xxicˈ li cˈuch. Ut yo̱quin chirilbal nak qui-isi̱c lix xicˈ. Ut li xul quixakaba̱c saˈ li chˈochˈ. Chanchan jun li cui̱nk xakxo. Ut quiqˈueheˈ xnaˈleb joˈ xnaˈleb cui̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li xcab xul chanchan jun li oso, ac yo̱ xcuaclesinquil jun li rukˈ. Ut cˈaxcˈo chak oxib li costilla saˈ re. Ut quicuabi jun li xya̱b cux nak quixye, “Cuaˈin ut tiu nabal li tib,” chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chirix aˈan quicuil jun chic li xul chanchan jun li hix, abanan chirix cuan ca̱hib li xicˈ. Chanchan laj xicˈanel xul. Ut cuan ca̱hib lix jolom. Ut quiqˈueheˈ lix cuanquilal re, nak quicuil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chirix aˈan, quicuil saˈ lin matcˈ li xca̱ xul. Kˈaxal yibru ut xiu xiu rilbal ut kˈaxal cau rib. Ut riqˈuin li ruch re hierro, quixtˈupi li quixchap ut quixcˈux ut li joˈ qˈuial incˈaˈ quixchoy xtiubal quixyekˈi saˈ rok. Li xul aˈin jalan chiru li quicuil xbe̱n cua ut li jun aˈin cuan laje̱b lix xucub.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak yo̱quin chirilbal lix xucub, aran quicuil jun chic li xucub chˈina caˈchˈin. Yo̱ chak chi e̱lc saˈ xya̱nkeb li laje̱b chic. Ut qui-isi̱c oxib li xucub li quicuil xbe̱n cua. Cuan xnakˈ ru li chˈina xucub nak quicuil. Chanchan xnakˈ ru cui̱nk ut riqˈuin lix tzˈu̱mal re yo̱ chixnimobresinquil rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak yo̱quin chirilbal aˈin, queˈxakaba̱c li cˈojariba̱l ut li Ti̱xil Cui̱nk li cuan chi junelic quicˈojla. Li rakˈ aˈan sak sak chanchan li nieve. Ut li rismal chanchan li saki nokˈ. Lix cˈojariba̱l cuan saˈ xbe̱n li ruedas ut yo̱ xxamlel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li xam chanchan jun li nimaˈ yo̱ chi cˈatc. Ut li qˈuila okˈob chi tenamit yo̱queb chi cˈanjelac chiru ut cuan chic li qˈuila okˈob chi tenamit xakxo̱queb chiru. Ut laj rakol a̱tin quicˈojla ut eb li hu queˈteli.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Toj yo̱quin ajcuiˈ chi cˈoxlac chirix li quixye li chˈina xucub re xnimobresinquil rib, nak queˈxcamsi li xca̱ xul. Quipedasi̱c lix tibel, quicuteˈ saˈ li xam ut quicˈat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut qui-isi̱c lix cuanquileb li oxib chic chi xul li quicuil xbe̱n cua. Abanan queˈcanaba̱c chi yoˈyo usta yal ajlanbil cutan aj chic teˈcua̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut saˈ ajcuiˈ li kˈojyi̱n aˈan quicuil saˈ lin matcˈ nak yo̱ chak chi cha̱lc saˈ li chok li Cˈajolbej. Ut quijiloc riqˈuin li Ti̱xil Cui̱nk li cuan chi junelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quiqˈueheˈ xcuanquilal ut xlokˈal ut quiqˈueheˈ xcuanquil chi takla̱nc re nak chixjunileb li tenamit teˈcˈanjelak chiru aˈ yal chanru li ra̱tinoba̱leb. Ut lix lokˈal ut lix cuanquilal li jun aˈan incˈaˈ ta̱osokˈ. Cua̱nk ban chi junelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Daniel quixye: —La̱in quisach inchˈo̱l ut qui-oc incˈaˈux xban li cˈaˈru quicuil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in quinjiloc riqˈuin li jun li xakxo chiru li cˈojariba̱l ut quinpatzˈ re cˈaˈru xya̱lal chixjunil li quicuil. Ut aˈan quichakˈoc ut quixye cue cˈaˈru xya̱lal li yo̱quin chirilbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixye cue: —Li ca̱hib chi xul li xacuil, aˈaneb retalil li ca̱hib chi rey li teˈcua̱nk xcuanquil saˈ xbe̱n li ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan ta̱cuulak xkˈehil nak eb li ralal xcˈajol li nimajcual Dios teˈqˈuehekˈ xcuanquil ut aˈaneb chic teˈcua̱nk xcuanquil chi junelic kˈe cutan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in toj quicuaj xnaubal cˈaˈru xya̱lal li xca̱ xul, li kˈaxal jalan chiruheb li oxib chic. Kˈaxal xiu xiu rilbal. Cuan ruch re hierro ut li rixiˈij bronce. Ut quixtˈupi li quixchap ut quixcˈux ut li joˈ qˈuial incˈaˈ quixchoy xtiubal quixyekˈi saˈ rok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinpatzˈ ajcuiˈ re cˈaˈru xya̱lal li laje̱b chi xucub li cuanqueb saˈ xjolom. Ut quinpatzˈ re chirix li xucub li caˈchˈin li qui-el chak mokon ut queˈtˈaneˈ li oxib chiru. Li xucub aˈan cuan xnakˈ ru ut cuan xtzˈu̱mal re ut yo̱ chixnimobresinquil rib riqˈuin li naxye. Nacˈutun chiru nak aˈan nim xcuanquil chiruheb li jun chˈol chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li xucub aˈin yo̱ chixpletinquil li ralal xcˈajol li Dios nak quicuil ut yo̱ chi numta̱c saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quicuil ajcuiˈ nak quichal li Ti̱xil Cui̱nk li cuan chi junelic ut Aˈan quirakoc a̱tin saˈ xbe̱neb chixjunileb ut quixcoleb li ralal xcˈajol. Quicuulac xkˈehil nak queˈqˈueheˈ xcuanquileb xban li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixye cue: —Li xca̱ xul li xacuil, aˈan retalil li xca̱ cuanquilal li ta̱cua̱nk saˈ ruchichˈochˈ. Aˈan jalan chiruheb chixjunileb li jun chˈol chic. Ta̱numta̱k saˈ xbe̱neb chixjunileb li cuanqueb saˈ ruchichˈochˈ. Tixrahobtesiheb li tenamit ut tixyekˈiheb saˈ rok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li laje̱b chi xucub aˈan retalil li laje̱b chi cui̱nk teˈcua̱nk chokˈ rey. Ut chirixeb aˈan, ta̱cua̱nk jun chic li rey jalan chiruheb aˈan. Ut aˈan li ta̱numta̱k saˈ xbe̱neb oxib li rey ut tixsacheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan tixmajecua li nimajcual Dios ut tixrahobtesiheb ajcuiˈ li ralal xcˈajol li Dios. Tixcˈoxla xjalbal eb li chakˈrab ut tixcˈoxla xjalbal li cˈaynakeb xba̱nunquil li tenamit. Ut oxib chihab riqˈuin media teˈcua̱nk li ralal xcˈajol li Dios rubel xcuanquil aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan li Ti̱xil Cui̱nk li cuan chi junelic ta̱rakok a̱tin saˈ xbe̱n ut ta̱risi lix cuanquil ut tixsach chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chixjunil li cuanquilal ta̱qˈuehekˈ reheb li ralal xcˈajol li Dios ut aˈanakeb chic cua̱nkeb xcuanquil chi junelic saˈ xbe̱neb chixjunileb li cuanqueb xcuanquil jun sut rubel choxa. Ut li cuanqueb xcuanquil saˈ ruchichˈochˈ teˈcˈanjelak ut teˈpa̱ba̱nk chiruheb, chan cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Caˈaj cuiˈ aˈan li quicuil saˈ lin matcˈ. La̱in cˈajoˈ nak quisach inchˈo̱l ut qui-oc incˈaˈux. Sakquirin quincuulac xban inxiu abanan quincˈu̱la saˈ inchˈo̱l li quicuil saˈ lin matcˈ ut ma̱ ani aj e quinserakˈi li cˈaˈru quicuil, chan laj Daniel.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Daniel-6.html>&larr;</a>&nbsp;&nbsp;<font class=titleType><b>Daniel (7/12)</b></font>&nbsp;&nbsp;<a href=Simple-Daniel-8.html>&rarr;</a>
</td></tr></table>


</body></html>
