<html><head><title>
Jeremiah (16/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-15.html>&larr;</a>&nbsp;&nbsp;<font class=titleType><b>Jeremiah (16/52)</b></font>&nbsp;&nbsp;<a href=Simple-Jeremiah-17.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Matsumla chi moco cheˈcua̱nk a̱cualal a̱cˈajol saˈ li naˈajej aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li Ka̱cuaˈ tinye a̱cue cˈaˈru teˈxcˈul eb li teˈyoˈla̱k saˈ li tenamit aˈin, joˈ eb ajcuiˈ li naˈbej ut li yucuaˈbej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jun li yajel kˈaxal ra ta̱camsi̱nk reheb. Ma̱ ani ta̱ya̱bak chirixeb chi moco teˈmukekˈ. Nequeˈtˈanaxin saˈ chˈochˈ teˈcana̱k. Chanchanakeb li cˈot. Teˈcamsi̱k saˈ li ple̱t, malaj ut xban li cueˈej. Ut eb li xul li nequeˈrupupic ut eb li joskˈ aj xul teˈxtiu lix tibeleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mat-oc saˈ li cab li yo̱keb cuiˈ chi yoˈle̱nc camenak, chi moco chi rahocˈ a̱chˈo̱l chirixeb, chi moco chacˈojobeb xchˈo̱l xban nak la̱in li Ka̱cuaˈ xcuisi li tuktu̱quil usilal saˈ xya̱nkeb li tenamit aˈin. Incˈaˈ chic tincuuxta̱na ruheb chi moco tincuil xtokˈoba̱l ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb li cuanqueb saˈ li naˈajej aˈin teˈca̱mk, joˈ li cuanqueb xcuanquil, joˈ li ma̱cˈaˈeb xcuanquil. Ma̱ ani ta̱mukuk reheb, ut ma̱ ani ta̱rahokˈ xchˈo̱l chirixeb. Incˈaˈ teˈxjo li rismal xjolomeb, chi moco teˈxset xtibeleb xban xrahil xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ ani tixtakla lix tzacae̱mk ut li rucˈaheb re xcˈojobanquil xchˈo̱leb li yo̱keb chixyoˈlenquil lix camenakeb, usta naˈbej yucuaˈbej li xeˈcam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Mat-oc saˈ junak cab yo̱ cuiˈ junak ninkˈe. Matcˈojla chi cuaˈac chi ucˈac rochbeneb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ li nimajcual Dios, lix Dioseb laj Israel quixye: —La̱in tincuisi li sahil chˈo̱lejil saˈ li tenamit aˈin. Incˈaˈ chic ta̱abi̱k xbicheb li tenamit nak saheb saˈ xchˈo̱l. Ma̱cˈaˈak chic li ninkˈe saˈ eb li tenamit chi moco ta̱cua̱nk sumla̱c. Eb li cuanqueb anakcuan teˈril nak tinba̱nu aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ta̱ye reheb li tenamit li cˈaˈru xinye, eb aˈan teˈxye a̱cue, “¿Cˈaˈut nak li Ka̱cuaˈ tixqˈue chak li nimla raylal aˈin saˈ kabe̱n? ¿Cˈaˈru li incˈaˈ us xkaba̱nu la̱o? ¿Ma cuan ta biˈ kama̱c chiru li Ka̱cuaˈ li kaDios?” chaˈakeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱at ta̱ye reheb, “Li Ka̱cuaˈ tixba̱nu e̱re chi joˈcan xban nak eb le̱ xeˈto̱nil yucuaˈ queˈxcanab xlokˈoninquil li Ka̱cuaˈ ut queˈxlokˈoniheb li jalanil dios ut queˈcˈanjelac chiruheb. Queˈxtzˈekta̱na li Ka̱cuaˈ ut incˈaˈ queˈxba̱nu li cˈaˈru naxye saˈ lix chakˈrab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱ex kˈaxal cuiˈchic yibru nequeba̱nu chiru li queˈxba̱nu le̱ xeˈto̱nil yucuaˈ. Nequeba̱nu li ma̱usilal li nequeraj xba̱nunquil yal e̱junes ut incˈaˈ us le̱ naˈleb. Incˈaˈ nequeba̱nu li cˈaˈru naxye li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak li Dios texrisi saˈ li naˈajej aˈin. Texqˈue chi cˈamecˈ saˈ jalan chic naˈajej li incˈaˈ xenau chi moco le̱ xeˈto̱nil yucuaˈ queˈxnau. Nak cua̱nkex aran, la̱ex texcˈanjelak chiruheb li jalanil dios chi kˈek chi cutan ut li Dios incˈaˈ ta̱ril xtokˈoba̱l e̱ru.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Ta̱cuulak xkˈehil nak eb laj Israel teˈxba̱nu li juramento saˈ incˈabaˈ la̱in li yoˈyo̱quil Dios, abanan incˈaˈ chic teˈxpatzˈ li naˈajej Egipto li queˈisi̱c cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈxpatzˈ ban li naˈajej li cuan saˈ li norte ut eb li naˈajej li queˈjeqˈui̱c cuiˈ ruheb nak teˈxba̱nu li juramento saˈ incˈabaˈ la̱in. Relic chi ya̱l la̱in tinqˈueheb cuiˈchic chi sukˈi̱c saˈ li naˈajej li quinqˈue reheb lix xeˈto̱nil yucuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye: —La̱in tintaklaheb li jalan tenamit chixchapbaleb laj Israel. Chanchanakeb laj chapol car ut chanchanakeb laj yo̱ nak yo̱keb chixsicˈbaleb li xul saˈ eb li tzu̱l ut saˈ eb li ochoch pec ut saˈ eb li sako̱nac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in nacuil chixjunil li cˈaˈru nequeˈxba̱nu. Ma̱cˈaˈ mukmu chicuu. Incˈaˈ naru teˈxmuk lix ma̱usilaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak toj ma̱jiˈ nequeˈsukˈi saˈ lix naˈajeb, la̱in tinqˈueheb chixtojbal lix ma̱usilaleb. Caˈ sut xqˈuial li raylal li tinqˈue saˈ xbe̱neb re xtojbal rix li ma̱c queˈxba̱nu nak queˈxmux ru lin naˈaj riqˈuin xlokˈoninquil li yi̱banbil dios. Saˈ chixjunil li naˈajej li quinqˈue reheb queˈxqˈue li yi̱banbil dios li xicˈ nacuil, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Jeremías quixye: —At Ka̱cuaˈ la̱at nacatqˈuehoc incacuilal ut la̱at nacatqˈuehoc inmetzˈe̱u. A̱cuiqˈuin nincol cuib nak cuanquin saˈ raylal. Eb li najtil tenamit teˈcha̱lk a̱cuiqˈuin ut teˈxye, “Relic chi ya̱l nak li yi̱banbil dios li xeˈxlokˈoni chak li kaxeˈto̱nil yucuaˈ moco ya̱l ta. Ma̱cˈaˈ nequeˈoc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma naru ta biˈ teˈxyi̱b lix dioseb li cristian? Naru nequeˈxyi̱b, abanan moco tzˈakal dioseb ta.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios quixye: —Joˈcan nak la̱in tincˈutbesi lin cuanquil chiruheb ut teˈxqˈue retal nak nim incuanquil. Ut teˈxqˈue ajcuiˈ retal nak “Ka̱cuaˈ Dios” incˈabaˈ.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-15.html>&larr;</a>&nbsp;&nbsp;<font class=titleType><b>Jeremiah (16/52)</b></font>&nbsp;&nbsp;<a href=Simple-Jeremiah-17.html>&rarr;</a>
</td></tr></table>


</body></html>
