<html><head><title>
Job (10/42)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Job-9.html>&larr;</a>&nbsp;&nbsp;<font class=titleType><b>Job (10/42)</b></font>&nbsp;&nbsp;<a href=Simple-Job-11.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xintitzˈ chi cua̱nc saˈ ruchichˈochˈ. Oc cue chi jitoc chiru li Dios. Oc cue chixyebal li joˈ qˈuial nacuaj xban nak kˈaxal ra saˈ inchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Ka̱cuaˈ, at inDios, mina̱qˈue chixtojbal inma̱c. Ye cue cˈaˈru inma̱c cha̱cuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma us nak yo̱cat chinrahobtesinquil? ¿Ma us nak xicˈ yo̱cat chicuilbal? La̱at xatyi̱ban cue. ¿Cˈaˈut nak nacaye nak us yo̱queb li incˈaˈ useb xnaˈleb ut niquina̱tzˈekta̱na la̱in?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma juntakˈe̱t ta biˈ la̱ cˈaˈux la̱at riqˈuineb lix cˈaˈuxeb li cui̱nk?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma nacatcam ta biˈ la̱at joˈ nak nequeˈcam li cristian? ¿Ma na-osoˈ ta biˈ la̱ yuˈam joˈ nak na-osoˈ xyuˈameb li cristian?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui la̱at ma̱cuaˈat joˈ eb li cui̱nk, ¿cˈaˈut nak yo̱cat chixpatzˈinquil ma cuan inma̱c? Ut, ¿cˈaˈut nak yo̱cat chixsicˈbal inma̱usilal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at nacanau nak la̱in ma̱cˈaˈ inma̱c. Ut nacanau ajcuiˈ nak ma̱ ani naru nacoloc cue saˈ a̱cuukˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at xatyi̱ban cue. ¿Cˈaˈut nak ta̱cuaj xsachbal cuu?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chijulticokˈ a̱cue nak riqˈuin chˈochˈ xina̱yi̱b. ¿Cˈaˈut nak ta̱cuaj tinsukˈi̱k cuiˈchic chˈochˈ?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma ma̱cuaˈ ta biˈ la̱at xatyi̱ban cue joˈ nak nayi̱ba̱c li queso riqˈuin li leche?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at xayi̱b lin tibel ut xaqˈue inbakel. Xaqˈue intzˈu̱mal joˈ ajcuiˈ li cuichˈmul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at xatqˈuehoc lin musikˈ ut xina̱ra. Ut caqˈue a̱chˈo̱l chicuilbal. Joˈcan nak toj yoˈyo̱quin anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan la̱in ninqˈue retal nak cuan chak jun a̱cˈaˈux chicuix chi mukmu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱cat chixqˈuebal cuetal ma tinma̱cobk re nak naru tina̱qˈue chixtojbal inma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui cuan inma̱c tokˈobak cuu xban nak tina̱qˈue chixtojbal inma̱c. Ut cui cuanquin saˈ xya̱lal, incˈaˈ ajcuiˈ nasahoˈ inchˈo̱l xban nak cˈajoˈ li raylal nincˈul ut xuta̱nal nin-el.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui ninnimobresi cuib, la̱at ac yo̱cat chixqˈuebal cuetal re insachbal. Chanchanat li cakcoj. Nacaba̱nu li sachba chˈo̱lej yal re insachbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Junelic cuanqueb li nequeˈyehoc re nak cuan inma̱c. Ut la̱at, kˈaxal cuiˈchic nachal a̱joskˈil saˈ inbe̱n. Chanchan jun chˈu̱tal chi soldado nak nacacˈutbesi la̱ cuanquil saˈ inbe̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Cˈaˈut nak xina̱qˈue chi yoˈla̱c? Us raj nak quincam ta nak toj ma̱jiˈ ninyoˈla. Ma̱ ani raj xnaˈoc cuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal us raj nak quinmukeˈ chi toj ma̱jiˈ nin-iloc cutan. Incˈaˈ raj xincuan saˈ li ruchichˈochˈ aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma incˈaˈ ta biˈ osocˈ re lin yuˈam? Canabin injunes re nak ta̱sahokˈ caˈchˈinak inchˈo̱l,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>xban nak chi se̱b nincam ut incˈaˈ chic tinsukˈi̱k saˈ li ruchichˈochˈ. Xic cue saˈ jun li naˈajej kˈojyi̱n ru ut re rahil chˈo̱lej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xic cue saˈ jun li naˈajej re rahil chˈo̱lej bar ma̱cˈaˈ cutan. Junes kˈojyi̱n ban ru, li moco tuktu ta ru, chan laj Job.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Job-9.html>&larr;</a>&nbsp;&nbsp;<font class=titleType><b>Job (10/42)</b></font>&nbsp;&nbsp;<a href=Simple-Job-11.html>&rarr;</a>
</td></tr></table>


</body></html>
