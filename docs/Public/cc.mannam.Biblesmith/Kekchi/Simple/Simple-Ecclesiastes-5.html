<html><head><title>
Ecclesiastes (5/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-4.html>&larr;</a>&nbsp;&nbsp;<font class=titleType><b>Ecclesiastes (5/12)</b></font>&nbsp;&nbsp;<a href=Simple-Ecclesiastes-6.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak texxic saˈ lix templo li Dios cheqˈuehak retal chi us chanru le̱ naˈleb. Incˈaˈ te̱qˈue e̱chˈo̱l xqˈuebal li cˈatbil mayej joˈ nequeˈxba̱nu li ma̱cˈaˈeb xnaˈleb. Eb aˈan incˈaˈ nequeˈxqˈue retal nak incˈaˈ us yo̱queb xban nak incˈaˈ nequeˈxtau ru li xya̱lal li yo̱queb chixba̱nunquil. Cheqˈuehak ban e̱chˈo̱l chixtzolbal li xya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Moco yalak cˈaˈru ta te̱ye chi incˈaˈ te̱cˈoxla chi us. Incˈaˈ tex-oc xyechiˈinquil re li Dios li cˈaˈru incˈaˈ naru te̱qˈue xban nak li Dios saˈ choxa cuan ut la̱ex saˈ ruchichˈochˈ cuanquex. Cheba̱nuhak cue̱nt re nak incˈaˈ tex-a̱tinak nabal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ us nak yo̱kex chi cˈoxlac chirix li cˈaˈak re ru, xban nak cui yo̱kex chi cˈoxlac, yalak cˈaˈru tixcˈut rib che̱ru saˈ le̱ matcˈ. Ut cui junes a̱tinac nequeba̱nu, yo̱quex chixba̱nunquil joˈ nequeˈxba̱nu li ma̱cˈaˈeb xnaˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui cˈaˈru te̱raj xyechiˈinquil re li Dios, cheba̱nuhak chi junpa̱t xban nak li Dios incˈaˈ nacuulac chiru nak incˈaˈ nequeba̱nu li cˈaˈru nequeyechiˈi re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal us nak ma̱cˈaˈ te̱yechiˈi cui nequecˈoxla nak incˈaˈ naru te̱ba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cheqˈuehak retal li cˈaˈru te̱ba̱nu re nak incˈaˈ texma̱cobk xban li cˈaˈru te̱yechiˈi. Ma̱re mokon te̱ye re laj cˈanjel chiru li Dios nak xma̱cˈaˈil e̱naˈleb xeba̱nu cuiˈ. Li Dios naru nasach ru li ac xeba̱nu. ¿Cˈaˈut nak te̱chikˈ xjoskˈil li Dios riqˈuin li cˈaˈru nequeye?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak cui la̱ex junes matqˈuec nequeba̱nu ut junes a̱tinac nequeba̱nu, aˈan ma̱cˈaˈ na-oc cuiˈ. Li cˈaˈru tento xba̱nunquil, aˈan xxucuanquil ru li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Misach e̱chˈo̱l chirilbal nak saˈ junak tenamit yo̱k xba̱nunquil raylal reheb li nebaˈ. Nabal raylal nequeˈxba̱nu ut incˈaˈ nequeˈrakoc a̱tin saˈ ti̱quilal xban nak li cuan saˈ xcuanquil taklanbil xban li nim xcuanquil chiru aˈan. Ut li jun, li nim xcuanquil, taklanbil ajcuiˈ xban jun chic kˈaxal nim xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma incˈaˈ ta biˈ nacˈanjelac re chixjunileb chixjunil li acui̱mk li na-el saˈ li chˈochˈ? Li acui̱mk li na-el saˈ li chˈochˈ nacˈanjelac ajcuiˈ re li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani cuan xtumin, toj naraj nabal xtzˈakob. Ut li ani cuan nabal lix biomal, incˈaˈ natzˈakloc re. Toj ta̱raj cuiˈchic xtzˈakob. Chixjunil aˈin ma̱cˈaˈ na-oc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani cuan nabal cˈaˈru re, nabal ajcuiˈ naxsach. ¿Cˈaˈru naxra nak cuan nabal cˈaˈru re? Ma̱cˈaˈ, xban nak yal naril nak na-osoˈ chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani nacˈanjelac, sa nacuar, usta natzacan chi us usta incˈaˈ. Abanan li biom incˈaˈ nacuar chixcˈoxlanquil li cˈaˈru cuan re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan jun chic li chˈaˈajquilal ninqˈue retal arin saˈ ruchichˈochˈ kˈaxal ra rilbal. Aˈan li xxocbal nabal li biomal yal re nak tixcˈul chˈaˈajquilal mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui incˈaˈ teˈxnau rilbal lix biomal, ma̱re tixsach chixjunil chi ma̱cˈaˈ rajbal ut ma̱cˈaˈ chic ta̱cana̱k reheb li ralal xcˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak nayoˈla li cristian, tˈustˈu. Ma̱cˈaˈ cuan re. Joˈcan ajcuiˈ nak ta̱ca̱mk. Ma̱cˈaˈ naru tixcˈam chirix. Incˈaˈ naru naxcˈam li cˈaˈru re li ac xcˈanjela.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈin chˈaˈaj xcˈoxlanquil nak nayoˈla li cristian ma̱cˈaˈ cuan re. Joˈcan ajcuiˈ nak nacam. Ma̱cˈaˈ naxcˈam chirix. Riqˈuin aˈin nakaqˈue retal nak ma̱cˈaˈ aj e nak naxcamsi rib chi cˈanjelac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani naxnumsi lix yuˈam chi ma̱cˈaˈ rajbal chanchan saˈ kˈojyi̱n cuan. Nabal li raylal xcˈul ut nabal li chˈaˈajquilal ut yajel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Riqˈuin chixjunil aˈin la̱in xinqˈue retal nak li cˈaˈru us tixba̱nu li cui̱nk, aˈan cuaˈac ut ucˈac ut xyalbal xsahil li quixcˈanjela ru nak cuan arin saˈ ruchichˈochˈ. Lix yuˈam quiqˈueheˈ re xban li Dios. Tento ta̱cˈanjelak xban nak ac tenebanbil saˈ xbe̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui li Dios naxqˈue xbiomal li junju̱nk, naxqˈue re nak ta̱ru̱k ta̱cuaˈak ut ta̱ucˈak ut tixyal xsahil lix cˈanjel ut ta̱sahokˈ saˈ xchˈo̱l nak yo̱ chi cˈanjelac. Aˈin aˈan jun ma̱tan naxqˈue li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Dios naxqˈue li sahil chˈo̱lej re. Joˈcan nak incˈaˈ nacˈoxlac chirix li cˈaˈru naxcˈul saˈ lix yuˈam saˈ ruchichˈochˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-4.html>&larr;</a>&nbsp;&nbsp;<font class=titleType><b>Ecclesiastes (5/12)</b></font>&nbsp;&nbsp;<a href=Simple-Ecclesiastes-6.html>&rarr;</a>
</td></tr></table>


</body></html>
