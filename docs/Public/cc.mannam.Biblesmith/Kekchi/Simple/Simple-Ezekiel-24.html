<html><head><title>
Ezekiel (24/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-23.html>&larr;</a>&nbsp;&nbsp;<font class=titleType><b>Ezekiel (24/48)</b></font>&nbsp;&nbsp;<a href=Simple-Ezekiel-25.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quia̱tinac cuiqˈuin saˈ li laje̱b xbe li xlaje po re li xbele chihab kacˈambal Babilonia ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, tzˈi̱ba retalil li cutan aˈin xban nak saˈ li cutan aˈin lix reyeb laj Babilonia quixtakla xsutbal li tenamit Jerusalén re teˈoc chi pletic riqˈuineb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tat-a̱tinak riqˈuineb laj Israel laj kˈetoleb a̱tin. Ta̱ye reheb li jaljo̱quil ru a̱tin aˈin. Joˈcaˈin xye li nimajcual Dios: Qˈuehomak li ucˈal saˈ xam ut qˈuehomak haˈ chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱sicˈ li cha̱bil tib joˈ xtzˈejcual li raˈ ut li tzˈej ut te̱qˈue saˈ li ucˈal. Ut te̱qˈue ajcuiˈ li cha̱bil bak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱sicˈ ru lix tibel li carner, li kˈaxal cha̱bil. Te̱tus li siˈ rubel li ucˈal. Ut te̱canab chi cuokxi̱nc li haˈ. Te̱chik li tib ut li bak saˈ li ucˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈan aˈin li naxye li nimajcual Dios: Raylal cha̱lc re saˈ xbe̱n lix tenamiteb laj camsinel. Li tenamit chanchaneb jun li ucˈal moˈ xsaˈ. Ta̱isi̱k li tib li cuan chi saˈ chixjunju̱nkaleb. Ut incˈaˈ texbu̱lik chirix nak te̱risi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabal li camsi̱nc qui-uxman saˈ li tenamit ut lix quiqˈueleb li queˈcamsi̱c quihoyeˈ saˈ xbe̱n li pec. Incˈaˈ quihoyeˈ saˈ chˈochˈ re nak incˈaˈ ta̱sachk saˈ li poks.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in xincanab lix quiqˈueleb chiru li pec bar ta̱cˈutu̱nk cuiˈ. Aran yo̱k chi kˈoko̱nc ut yo̱k chixtzˈa̱manquil nak teˈqˈuehekˈ chixtojbal xma̱queb li queˈcamsin reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in li nimajcual Dios ninye: Raylal cha̱lc re saˈ xbe̱n li tenamit aˈin xban nak aj camsineleb. Joˈcan nak la̱in tintzˈab jun li xam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tinqˈue nabal li siˈ ut tinloch xxamlel. Tinchik chi us li tib ut tinqˈue xbanol. Tinchik li bak chi us toj retal teˈcˈatk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan tinchunub li ucˈal li ma̱cˈaˈ chic xsaˈ saˈ xbe̱n li ru xam toj retal ta̱cakokˈ xban xtikcual re nak lix tzˈajnil ta̱cˈatekˈ ut ta̱e̱lk lix moˈil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan ma̱cˈaˈ aj e nak xintacuasi cuib xban nak incˈaˈ ajcuiˈ qui-el li moˈ usta xinqˈue saˈ xam re ta̱e̱lk lix tzˈajnil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex aj Jerusalén chanchanex li ucˈal xban nak xemux e̱rib. La̱in xinyal risinquil le̱ ma̱usilal, abanan incˈaˈ x-el xban nak muxbil e̱ru. Le̱ ma̱usilal ta̱e̱lk nak la̱in tincuisi lin joskˈil saˈ e̱be̱n nak texinqˈue chixtojbal e̱ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li Ka̱cuaˈ xinyehoc re aˈin. Xcuulac xkˈehil nak texinqˈue chixtojbal e̱ma̱c. Incˈaˈ tincuy e̱ma̱c ut incˈaˈ tincuil xtokˈoba̱l e̱ru. La̱in incˈaˈ tinjal incˈaˈux. Ta̱rakekˈ a̱tin saˈ e̱be̱n aˈ yal chanru le̱ yehom e̱ba̱nuhom, chan li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quia̱tinac cuiqˈuin ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>—At ralal cui̱nk, chi ma̱cˈaˈ saˈ a̱chˈo̱l tincuisi cha̱cuu li kˈaxal raro a̱ban. Abanan mirahoˈ a̱chˈo̱l. Incˈaˈ ta̱yotˈekˈ a̱chˈo̱l chi moco tatya̱bak xban, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ ta̱cˈut nak ra saˈ a̱chˈo̱l. Incˈaˈ ta̱cuisi li tˈicr li nacabacˈ saˈ a̱jolom, chi moco ta̱cuisi la̱ xa̱b retalil xrahil a̱chˈo̱l. Incˈaˈ ta̱tzˈap a̱jolom chi moco ta̱tzaca li tzacae̱mk li nequeˈxtzaca li raheb saˈ xchˈo̱l, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chiru li ekˈela quina̱tinac riqˈuineb li tenamit. Ut saˈ ajcuiˈ li ecuu aˈan quicam li cuixakil. Ut joˈ cuulajak chic quinba̱nu joˈ quixye cue li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li tenamit queˈxpatzˈ cue: —¿Cˈaˈru xya̱lal li yo̱cat chixba̱nunquil? Chˈolob xya̱lal chiku, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in xinye reheb: —Li Ka̱cuaˈ quia̱tinac cuiqˈuin ut quixye cue chi joˈcaˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin naxye li Ka̱cuaˈ li nimajcual Dios e̱re la̱ex aj Israel: La̱in li Ka̱cuaˈ tincanab chi muxecˈ ru lin templo li kˈaxal nequera, li cˈojcˈo cuiˈ e̱chˈo̱l ut nacuulac che̱ru rilbal. Ut eb le̱ ralal e̱cˈajol li toj cuanqueb Jerusalén teˈcamsi̱k saˈ li ple̱t, chan li Ka̱cuaˈ e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak te̱cˈul aˈan, la̱ex te̱ba̱nu joˈ xinba̱nu la̱in. Incˈaˈ te̱tzˈap e̱rib joˈ nequeˈxba̱nu li raheb saˈ xchˈo̱l, chi moco te̱tzaca li tzacae̱mk li nequeˈxtzaca li raheb saˈ xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ te̱risi li tˈicr li nequebacˈ cuiˈ le̱ jolom, chi moco te̱risi le̱ xa̱b, chi moco texya̱bak xban xrahil e̱chˈo̱l. Te̱recˈa ban xrahil li ma̱usilal li xeba̱nu ut te̱jikˈ e̱chˈo̱l chi ribil e̱rib.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quixye: —Li cˈaˈru quixcˈul laj Ezequiel, aˈan retalil li cˈaˈru te̱cˈul la̱ex. Nak acak xecˈul li cˈaˈak re ru aˈin, la̱ex te̱qˈue retal nak la̱in li Ka̱cuaˈ li nimajcual Dios.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye cue: —At ralal cui̱nk, la̱in tinmakˈ chiruheb lin templo li cˈojcˈo̱queb cuiˈ xchˈo̱leb ut nacuulac chiruheb rilbal. Tinmakˈ chiruheb li templo li nequeˈxcacuubresi cuiˈ xchˈo̱leb ut nasahoˈ cuiˈ xchˈo̱leb. Kˈaxal raro xbaneb. Ut tinmakˈ chiruheb li ralal xcˈajoleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li cutan nak tinba̱nu aˈan ta̱cua̱nk junak li ta̱e̱lelik. Li jun aˈan ta̱cuulak a̱cuiqˈuin ut tixserakˈi a̱cue li cˈaˈru quicˈulman.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li cutan aˈan tat-oc chi a̱tinac. Moco la̱atak ta chic mem. Tat-a̱tinak riqˈuin li cui̱nk. Chi joˈcan la̱atak jun retalil chiruheb li tenamit. Ut teˈxqˈue retal nak la̱in li nimajcual Dios.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-23.html>&larr;</a>&nbsp;&nbsp;<font class=titleType><b>Ezekiel (24/48)</b></font>&nbsp;&nbsp;<a href=Simple-Ezekiel-25.html>&rarr;</a>
</td></tr></table>


</body></html>
