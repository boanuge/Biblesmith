<html><head><title>
Ruth (3/4)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ruth-2.html>&larr;</a>&nbsp;&nbsp;<font class=titleType><b>Ruth (3/4)</b></font>&nbsp;&nbsp;<a href=Simple-Ruth-4.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ jun li cutan lix Noemí quixye re lix Rut: —At incoˈ, la̱in tincuaj xsicˈbal junak a̱be̱lom re tatcua̱nk saˈ a̱jun cablal chi sa saˈ a̱chˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈoxla. ¿Ma ma̱cuaˈ ta biˈ kechˈalal laj Booz, lix patroneb li ixk li xatxococ cuiˈ chak cebada? Aˈan ta̱xic saˈ xcˈaleba̱l chiru a kˈojyi̱n aˈin re risinquil saˈ rix lix cebada.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ba̱nu li cˈaˈru tinye a̱cue. Tat-ati̱nk ut ta̱qˈue a̱sununquil ban. Ta̱tikib a̱cuib chi cha̱bil ut tatxic aran. Abanan ma̱cˈut a̱cuib chiru laj Booz nak toj ma̱jiˈ narakeˈ chi cuaˈac ut chi ucˈac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱qˈue retal chi us bar tixyocob rib chi cua̱rc. Nak ac yo̱k chi cua̱rc, tatxic aran. Ta̱cuisi li ris chi rok ut tatyocla̱k aran chi rok. Chirix aˈan, laj Booz tixye a̱cue cˈaˈru ta̱ba̱nu, chan lix Noemí.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix Rut quichakˈoc ut quixye: —Tinba̱nu chixjunil li cˈaˈru xaye cue, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix Rut co̱ saˈ li naˈajej li bar yo̱queb cuiˈ chirisinquil saˈ rix li cebada. Ut quixba̱nu chixjunil li quiyeheˈ re xban lix Noemí.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak ac xrakeˈ chi cuaˈac ut chi ucˈac, quicˈojla xchˈo̱l laj Booz. Tojoˈnak quixyocob rib aran chixcˈatk jun tu̱b li cebada ut quicuar. Mokon lix Rut quicuulac. Incˈaˈ na-ecˈan nak quirisi li ris chi rok ut quixyocob rib aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tuktu kˈojyi̱n qui-aj ru laj Booz. Quixsukˈisi rib ut quisach xchˈo̱l nak quixqˈue retal nak cuan jun li ixk yocyo chi rok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Booz quixpatzˈ re: —¿Anihat la̱at? chan. Lix Rut quichakˈoc ut quixye re: —At Ka̱cuaˈ, la̱in lix Rut laj cˈanjel cha̱cuu. La̱at kechˈalal ut tento nak la̱at tat-ilok cue. La̱in tincuaj nak tatsumla̱k cuiqˈuin, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Booz quichakˈoc ut quixye re: —Li Ka̱cuaˈ Dios taxak chi-osobtesi̱nk a̱cue xban nak kˈaxal nabal cuiˈchic li usilal yo̱cat chixba̱nunquil riqˈuin aˈin. Xru raj xasicˈ junak cui̱nk toj sa̱j chicuu la̱in, usta biom usta nebaˈ. Abanan incˈaˈ xaba̱nu chi joˈcan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Kanaˈ, matcˈoxlac chirix li yo̱cat chixtzˈa̱manquil. Chixjunileb li tenamit nequeˈxnau nak ti̱c a̱chˈo̱l. La̱in tinba̱nu li cˈaˈru yo̱cat chixtzˈa̱manquil chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ya̱l nak la̱in rechˈalal la̱ be̱lom camenak. Abanan cuan jun chic cui̱nk tzˈakal ajcuiˈ rechˈalal chicuu la̱in.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Numsi li kˈojyi̱n arin. Cuulaj tina̱tinak riqˈuin li cui̱nk aˈan. Cui aˈan ta̱raj tixba̱nu li tenebanbil saˈ xbe̱n xba̱nunquil, chixba̱nuhak. Cui ut aˈan incˈaˈ naraj, relic chi ya̱l ninye a̱cue chiru li Dios, la̱in tinba̱nu li cˈaˈru nacacuaj. Tintoj li joˈ qˈuial tento xtojbal ut tinsumla̱k a̱cuiqˈuin re nak la̱in chic tin-ilok a̱cue. Anakcuan cuarin arin toj ta̱sake̱uk, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix Rut quixnumsi li kˈojyi̱n aran chi rok laj Booz. Ut cuulajak chic nak toj ma̱jiˈ nacutanoˈ quicuacli lix Rut. Laj Booz incˈaˈ quiraj nak ta̱naˈekˈ nak quicuar jun li ixk saˈ li naˈajej bar nequeˈrisi cuiˈ rix li cebada.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Booz quixye re lix Rut: —Cˈam chak la̱ tˈicr ut hel ru, chan. Nak lix Rut quixhel lix tˈicr chiru, laj Booz quixqˈue li cebada saˈ li tˈicr. Numenak na cuakib bisoc li quixqˈue re. Tojoˈnak quixtaksi saˈ xbe̱n xtel ut lix Rut co̱ saˈ li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quicuulac cuiˈchic saˈ li rochoch, lix Noemí quixpatzˈ re: —¿Cˈaˈru xatcana cuiˈ, at incoˈ? ¿Ma us x-el li xaba̱nu? chan. Ut lix Rut quixserakˈi re chixjunil li quixye laj Booz.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye ajcuiˈ re lix Noemí: —Xqˈue cue li cuakib bisoc chi cebada aˈin. Xye cue nak incˈaˈ us cui tinsukˈi̱k cuiˈchic a̱cuiqˈuin chi ma̱cˈaˈ tincˈam chak, chan lix Rut.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix Noemí quixye re: —Anakcuan, at incoˈ, koybenihak cˈaˈ na ru ta̱cˈulma̱nk. La̱in ninnau nak laj Booz incˈaˈ tixcanab chi joˈcan. Toj retal tixyi̱b ru chiru ajcuiˈ li cutan aˈin, chan lix Noemí.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ruth-2.html>&larr;</a>&nbsp;&nbsp;<font class=titleType><b>Ruth (3/4)</b></font>&nbsp;&nbsp;<a href=Simple-Ruth-4.html>&rarr;</a>
</td></tr></table>


</body></html>
