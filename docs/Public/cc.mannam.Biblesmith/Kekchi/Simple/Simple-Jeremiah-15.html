<html><head><title>
Jeremiah (15/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-14.html>&larr;</a>&nbsp;&nbsp;<font class=titleType><b>Jeremiah (15/52)</b></font>&nbsp;&nbsp;<a href=Simple-Jeremiah-16.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak li Ka̱cuaˈ quixye cue: —Usta laj Moisés ut laj Samuel teˈcha̱lk chi a̱tinac cuiqˈuin chirix li tenamit aˈin, abanan la̱in incˈaˈ tincuil xtokˈoba̱l ruheb. Xicakeb. Isiheb chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui teˈxpatzˈ a̱cue bar teˈxic, ta̱ye reheb chi joˈcaˈin: Li ac tenebanbil ca̱mc saˈ xbe̱n xban yajel, teˈca̱mk; li ac tenebanbil saˈ xbe̱n nak teˈca̱mk saˈ li ple̱t, aran teˈca̱mk. Ut li ac tenebanbil ca̱mc saˈ xbe̱n xban cueˈej, xban cueˈej ajcuiˈ teˈca̱mk; ut eb li ac tenebanbil saˈ xbe̱n cˈamecˈ chi pre̱xil, teˈcˈamekˈ ajcuiˈ chi pre̱xil saˈ jalan tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ca̱hib pa̱y ru li tojba ma̱c tinqˈue saˈ xbe̱neb. La̱in tincanabeb chi camsi̱c saˈ li ple̱t. Eb li tzˈiˈ teˈxtˈupi eb li camenak ut eb li soˈsol, joˈ eb ajcuiˈ li joskˈ aj xul li cuanqueb saˈ qˈuicheˈ teˈxtiu lix tibeleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li tenamit saˈ ruchichˈochˈ ta̱sachk xchˈo̱leb xban li cˈaˈru quixba̱nu aran Jerusalén laj Manasés li ralal laj Ezequías nak quicuan chokˈ xreyeb laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —¿Ani ta biˈ ta̱ilok xtokˈoba̱l e̱ru la̱ex aj Jerusalén? ¿Ani ta biˈ ta̱rahokˈ xchˈo̱l xban li raylal li yo̱quex chixcˈulbal? ¿Ani ta biˈ ta̱patzˈok e̱re ma sa saˈ e̱chˈo̱l?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex xine̱canab, chan li Ka̱cuaˈ. Ut junelic nequeba̱nu li incˈaˈ us. Joˈcan nak la̱in texinqˈue chixtojbal e̱ma̱c. Incˈaˈ chic tincuil xtokˈoba̱l e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinjeqˈui ruheb laj Judá saˈ chixjunil li tenamit joˈ nak nacˈameˈ li qˈuim xban ikˈ, ut tebincanab chi ma̱cˈaˈ chic ralal xcˈajoleb, ut tinpoˈ lix tenamit, abanan incˈaˈ ajcuiˈ teˈxcanab xba̱nunquil li ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabaleb li xma̱lcaˈan xeˈcana̱c saˈ li tenamit. Xeˈxkˈax xqˈuial li samaib chire li palau. Xinqˈueheb chi camsi̱c eb li sa̱j cui̱nk ut kˈaxal ra saˈ xchˈo̱leb li naˈbej. Chi ma̱cˈaˈ saˈ xchˈo̱leb xchal li raylal aˈin saˈ xbe̱n lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱lucta̱k xchˈo̱l li naˈbej li quicuan cuukub xcocˈal. Incˈaˈ chic ta̱ru̱k ta̱musikˈak. Ut toj sa̱j nak ta̱ca̱mk. Sachso xchˈo̱l ut ta̱xuta̱na̱k ta̱cana̱k xban nak ma̱cˈaˈ chic xcocˈal. Ut cui cuanqueb li teˈcolekˈ, eb li xicˈ nequeˈiloc reheb teˈxcamsiheb chi chˈi̱chˈ. La̱in li Ka̱cuaˈ ninyehoc re aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Jeremías quixye: —Tokˈob xak cuu, at innaˈ. Incˈaˈ ta cuan quinyoˈla xban nak junes pletic nequeˈraj cuiqˈuin ut chixjunileb xicˈ nequeˈiloc cue. Ma̱cˈaˈ incˈas riqˈuineb chi moco eb aˈan cuanqueb xcˈas cuiqˈuin. Abanan chixjunileb niquineˈxmajecua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Ka̱cuaˈ, chincˈulak li cˈaˈru nequeˈxye saˈ inbe̱n, cui incˈaˈ xin-oquen chirixeb li xicˈ nequeˈiloc cue nak cuanqueb saˈ ra xi̱cˈ ut cui incˈaˈ xintzˈa̱ma usilal cha̱cuu saˈ xbe̱neb nak cuanqueb saˈ raylal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma cuan ta biˈ junak ta̱numta̱k chiruheb li tenamit li cuan saˈ li norte, li chanchan li chˈi̱chˈ hierro ut bronce?—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye: —Xban li ma̱usilal xelajeba̱nu saˈ eb li naˈajej aˈin, la̱in tinkˈaxtesi reheb li xicˈ nequeˈiloc e̱re chixjunil le̱ biomal chi incˈaˈ ta̱tojekˈ e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in texinqˈue chi cˈanjelac chiruheb li xicˈ nequeˈiloc e̱re saˈ jalan tenamit li incˈaˈ quenau. La̱in yo̱ injoskˈil saˈ e̱be̱n. Chanchan jun li xam li incˈaˈ ta̱chupk, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Jeremías quixye: —At Ka̱cuaˈ, la̱at nacanau chixjunil. Chinjulticokˈ a̱cue ut china̱tenkˈa. Ma̱cuy xma̱queb li nequeˈxba̱nu raylal cue. Chaqˈueheb ban chixtojbal xma̱queb re nak incˈaˈ tineˈxcamsi. Chaqˈuehak retal nak xban a̱rabal la̱at nak yo̱quin chixcuybal li rahobtesi̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak xaqˈue la̱ cua̱tin cue, la̱in xincˈul joˈ nak naxcˈul lix tzacae̱mk li natzoca. La̱ cua̱tin naxcˈojob inchˈo̱l ut naxqˈue xsahil inchˈo̱l. La̱in chic la̱ cualal, at nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in incˈaˈ nacuochbeniheb li nequeˈhoboc, chi moco nasahoˈ inchˈo̱l riqˈuineb. Chalen nak casicˈ cuu chokˈ a̱profeta, la̱in junelic injunes nincuan ut ninjoskˈoˈ chirilbal li incˈaˈ us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Cˈaˈut nak junelic ra cuanquin? ¿Cˈaˈut nak incˈaˈ narakeˈ li raylal li yo̱quin chixcˈulbal? ¿Ma chi ti̱c ma̱cˈaˈ xbanol? ¿Ma incˈaˈ ta̱ru̱k tina̱tenkˈa? La̱in ninnau nak la̱at ma̱cuaˈat joˈ jun li haˈ li na-osoˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixye cue: —Cui ta̱yotˈekˈ a̱chˈo̱l ut ta̱jal a̱cˈaˈux, la̱in tatincˈul cuiˈchic ut la̱at tatcˈanjelak chicuu. Mat-a̱tinac yal chi ma̱cˈaˈ rajbal. Cui la̱at tat-a̱tinak saˈ incˈabaˈ, la̱atak lin profeta. Ut eb li tenamit aˈin teˈsukˈi̱k a̱cuiqˈuin. Incˈaˈ tento nak la̱at ta̱ba̱nu li cˈaˈru teˈraj eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chiruheb li tenamit chanchanakat jun li tzˈac cau rib yi̱banbil riqˈuin bronce. Eb aˈan teˈpletik a̱cuiqˈuin, abanan incˈaˈ teˈnumta̱k saˈ a̱be̱n xban nak la̱in cua̱nkin a̱cuiqˈuin. La̱in tincolok a̱cue ut la̱in tin-ilok a̱cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tincolok a̱cue saˈ rukˈeb li incˈaˈ useb xnaˈleb ut la̱in tincolok a̱cue saˈ rukˈeb li nequeˈrahobtesin, chan li Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-14.html>&larr;</a>&nbsp;&nbsp;<font class=titleType><b>Jeremiah (15/52)</b></font>&nbsp;&nbsp;<a href=Simple-Jeremiah-16.html>&rarr;</a>
</td></tr></table>


</body></html>
