<html><head><title>
Ecclesiastes (10/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-9.html>&larr;</a>&nbsp;&nbsp;<font class=titleType><b>Ecclesiastes (10/12)</b></font>&nbsp;&nbsp;<a href=Simple-Ecclesiastes-11.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li camenak raxya̱t naxpoˈ li sununquil ban ut nachuhoˈ. Joˈcan ajcuiˈ li to̱ntil naˈleb naru tixpoˈ ru li naˈleb li kˈaxal lokˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani cuan xnaˈleb junelic nacuulac chiru xba̱nunquil li us. Abanan li ani ma̱cˈaˈ xnaˈleb caˈaj cuiˈ li incˈaˈ us nacuulac chiru xba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani ma̱cˈaˈ xnaˈleb riqˈuin li cˈaˈru naxba̱nu nacˈutun nak ma̱cˈaˈ xnaˈleb usta yo̱k chixyebal nak eb li jun chˈo̱l chic ma̱cˈaˈeb xnaˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui li cuan xcuanquil ta̱joskˈok cha̱cuu, incˈaˈ ta̱sume ru, xban nak naru nequeyi̱b ru li chˈaˈajquilal saˈ xya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan jun li chˈaˈajquilal ninqˈue retal saˈ ruchichˈochˈ li nequeˈxba̱nu li cuanqueb saˈ xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ma̱cˈaˈeb xnaˈleb nequeˈqˈueheˈ xcˈanjel cha̱bil ut li cuanqueb xnaˈleb incˈaˈ cha̱bil li cˈanjel nequeˈqˈueheˈ reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinqˈue ajcuiˈ retal nak aˈ chic li lokˈbil mo̱s nequeˈbe̱c chirix cacua̱y ut eb li cuanqueb xcuanquil nequeˈbe̱c chi rok. Chanchaneb chic li lokˈbil mo̱s.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani naxbec junak jul re ta̱tˈanekˈ jalan, aˈan ajcuiˈ li ta̱tˈanekˈ chi saˈ. Li ani tixjor li tzˈac li sutsu cuiˈ li tenamit ta̱tiˈekˈ xban cˈantiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani najoroc pec naru naxtochˈ rib riqˈuin li pec. Ut li ani najoroc siˈ naru naxyocˈ rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui li ma̱l na-el li xkˈesnal re, ut cui incˈaˈ ta̱qˈue xkˈesnal, tento nak tatyocˈok chi cau. Joˈcan nak kˈaxal us nak cua̱nk a̱naˈleb chixcˈoxlanquil chanru ta̱ba̱nu re nak ta̱ba̱nu chi us li cˈaˈak re ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈ ta cuiˈ ru aj e nak junak tixnau xtu̱lanobresinquil li cˈantiˈ cui ta̱tiˈekˈ xban, nak toj ma̱jiˈ naxtu̱lanobresi?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li a̱tin li naxye li cuan xnaˈleb nasukˈi usilal chokˈ re. Abanan li cˈaˈru naxye li ma̱cˈaˈ xnaˈleb, aˈan ajcuiˈ nasachoc re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk li ma̱cˈaˈ xnaˈleb naxtiquib a̱tinac riqˈuin to̱ntil naˈleb. Ut nak narakeˈ chi a̱tinac, kˈaxal cuiˈchic yibru li naxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ma̱cˈaˈ xnaˈleb cˈajoˈ nacuulac chiru a̱tinac. Abanan ¿ma ta̱ru̱k ta biˈ tixye cˈaˈru ta̱cˈulma̱nk? Incˈaˈ, xban nak ma̱ ani nanaˈoc re cˈaˈru ta̱cˈulma̱nk mokon nak ma̱ anihak chic aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani ma̱cˈaˈ xnaˈleb naxcamsi rib chi cˈanjelac chi ma̱cˈaˈ aj e ut incˈaˈ naxnau bar ta̱xic mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tokˈob ru li tenamit li cuan xrey toj sa̱j, xban nak toj ma̱cˈaˈ xnaˈleb. Ut li nequeˈtenkˈan re li rey junes ninkˈei̱c nequeˈxcˈoxla.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan us xak re li tenamit li cuan jun xrey cuan xnaˈleb ut cha̱bil. Ut eb li nequeˈtenkˈan re nequeˈcuaˈac saˈ x-o̱ril re xqˈuebal re̱kaj lix metzˈe̱uheb. Ut ma̱cuaˈ cala̱c nequeˈxcˈoxla.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani incˈaˈ nacuulac chiru cˈanjelac, natˈaneˈ li rochoch saˈ xbe̱n. Ut xban nak incˈaˈ naraj cˈanjelac, na-oquesin li rochoch.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ninkˈe naqˈuehoc sahil chˈo̱lej. Ut li vino naxqˈue ajcuiˈ xsahil xchˈo̱leb li cuanqueb saˈ ruchichˈochˈ. Abanan li tumin, aˈan li naxba̱nu chixjunil aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱cuechˈ rix li rey chi moco riqˈuin la̱ cˈaˈux. Ut incˈaˈ tat-a̱tinak chirix li biom usta a̱junes cua̱nkat saˈ la̱ cuochoch, xban nak cuanqueb cocˈ xul nequeˈrupupic. Ma̱re teˈxye chak re li cˈaˈru ta̱ye.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-9.html>&larr;</a>&nbsp;&nbsp;<font class=titleType><b>Ecclesiastes (10/12)</b></font>&nbsp;&nbsp;<a href=Simple-Ecclesiastes-11.html>&rarr;</a>
</td></tr></table>


</body></html>
