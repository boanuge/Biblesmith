<html><head><title>
Deuteronomy (12/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-11.html>&larr;</a>&nbsp;&nbsp;<font class=titleType><b>Deuteronomy (12/34)</b></font>&nbsp;&nbsp;<a href=Simple-Deuteronomy-13.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈaneb aˈin li chakˈrab ut le̱ taklanquil li tento te̱ba̱nu nak cua̱nkex saˈ li naˈajej li tixqˈue e̱re li Ka̱cuaˈ lix Dioseb le̱ xeˈto̱nil yucuaˈ. Cheba̱nu li cˈaˈru naxye saˈ li chakˈrab aˈin joˈ najtil texcua̱nk saˈ li naˈajej li tixqˈue e̱re li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱sach chi junaj cua chixjunileb li naˈajej li nequeˈxlokˈoni cuiˈ li jalanil dios eb li tenamit li te̱re̱chani. Te̱jucˈ chi junaj cua lix artal li cuanqueb saˈ eb li tzu̱l, ut saˈ xbe̱n bol, joˈ eb ajcuiˈ li cuanqueb rubel li cheˈ li ni̱nkeb xmu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱jucˈ chi junaj cua lix artaleb. Te̱jori li pec li nequeˈlokˈonin cuiˈ ut te̱cˈat ajcuiˈ li cheˈ li nequeˈxlokˈoni cuiˈ lix Asera lix dioseb. Sachomak ruheb chi junaj cua chixjunil li yi̱banbil dios re nak ma̱ ani chic ta̱jultica̱nk re lix cˈabaˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan nak la̱ex te̱lokˈoni li Ka̱cuaˈ le̱ Dios, me̱ba̱nu joˈ nequeˈxba̱nu eb aˈan nak nequeˈxlokˈoni li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ ban ta̱sicˈok ru li naˈajej bar te̱lokˈoni cuiˈ lix cˈabaˈ. Ut la̱ex texxic saˈ li naˈajej aˈan chixlokˈoninquil li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut aran te̱cˈam le̱ mayej xul ut te̱camsi ut te̱cˈat re xqˈuebal xlokˈal li Ka̱cuaˈ. Ut te̱cˈam ajcuiˈ le̱ mayej li junju̱nk saˈ xlaje̱tkil joˈ ajcuiˈ li mayej li na-ala saˈ e̱chˈo̱l xqˈuebal. Te̱cˈam ajcuiˈ le̱ mayej li ac xeyechiˈi re li Ka̱cuaˈ. Ut aran ajcuiˈ te̱mayeja li xbe̱n ral le̱ cuacax ut li xbe̱n ral le̱ carner.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li naˈajej aˈan texcuaˈak chiru li Ka̱cuaˈ le̱ Dios ut ta̱sahokˈ saˈ e̱chˈo̱l la̱ex e̱rochben le̱ ralal e̱cˈajol xban nak li Ka̱cuaˈ le̱ Dios xexrosobtesi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li naˈajej aˈan incˈaˈ chic te̱ba̱nu joˈ nakaba̱nu la̱o saˈ li naˈajej aˈin. Anakcuan nakaba̱nu joˈ nakaj la̱o chikaju̱nkal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Toj ma̱jiˈ nequexcuulac saˈ li naˈajej li tixqˈue e̱re li Ka̱cuaˈ li texcua̱nk cuiˈ saˈ tuktu̱quil usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak acak xexcuulac jun pacˈal li nimaˈ Jordán, li Ka̱cuaˈ texcanab chi cua̱nc aran. Texcua̱nk saˈ tuktu̱quil usilal xban nak incˈaˈ chic tixqˈueheb li xicˈ nequeˈiloc e̱re chi pletic e̱riqˈuin, usta cuanqueb chi xjun sutam le̱ naˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ le̱ Dios tixsicˈ ru jun li naˈajej li ta̱lokˈoni̱k cuiˈ. Ut la̱ex te̱cˈam aran le̱ mayej li te̱qˈue re li Ka̱cuaˈ. Te̱cˈam aran le̱ cˈatbil mayej ut li mayej li junju̱nk saˈ xlaje̱tkil, ut li mayej li na-ala saˈ e̱chˈo̱l xqˈuebal, joˈ ajcuiˈ li mayej li te̱qˈue nak nequeyechiˈi xba̱nunquil li cˈaˈak re ru re li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak cua̱nkex saˈ li naˈajej aˈan ta̱sahokˈ saˈ e̱chˈo̱l la̱ex chiru li Ka̱cuaˈ le̱ Dios. Ta̱sahokˈ saˈ e̱chˈo̱l la̱ex e̱rochben le̱ ralal e̱cˈajol, ut eb le̱ mo̱s cui̱nk ut eb le̱ mo̱s ixk ut e̱rochben ajcuiˈ eb laj levita li cuanqueb saˈ e̱ya̱nk. Eb aˈan incˈaˈ queˈxcˈul lix naˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cheba̱nu cue̱nt nak incˈaˈ te̱cˈat le̱ mayej yalak bar.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Caˈaj cuiˈ saˈ li naˈajej li tixsicˈ ru li Ka̱cuaˈ saˈ lix naˈajeb li jun xte̱paleb laj Israel naru te̱qˈue le̱ cˈatbil mayej. Ut aran ajcuiˈ te̱ba̱nu li yo̱quin chixyebal e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan naru te̱camsiheb li xul li te̱tzaca yalak bar cuanquex, joˈ nak nequetzaca xtibel li quej. Naru te̱tzaca li joˈ qˈuial te̱raj, aˈ yal joˈ qˈuial tixqˈue e̱re li Ka̱cuaˈ. Naru nequextzacan usta muxbil e̱ru, usta incˈaˈ muxbil e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Caˈaj cuiˈ lix quiqˈuel li xul incˈaˈ naru te̱tzaca. Tento nak te̱hoy saˈ chˈochˈ joˈ nak nequehoy li haˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan li mayej li nequeqˈue chiru li Ka̱cuaˈ incˈaˈ naru te̱tzaca saˈ le̱ tenamit, joˈ li junju̱nk saˈ xlaje̱tkil li ru le̱ racui̱mk, ut le̱ vino, ut le̱ aceite, joˈ ajcuiˈ li xbe̱n ral le̱ cuacax, ut li xbe̱n ral le̱ carner. Ut incˈaˈ naru te̱tzaca saˈ le̱ tenamit li mayej li nequeqˈue nak nequeyechiˈi re li Dios xba̱nunquil li cˈaˈak re ru, ut li mayej li na-ala saˈ e̱chˈo̱l xqˈuebal, joˈ ajcuiˈ li mayej li nequetaksi chiru li Ka̱cuaˈ saˈ le̱ rukˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱tzaca ban li mayej aˈan chiru li Ka̱cuaˈ saˈ li naˈajej li tixsicˈ ru li Ka̱cuaˈ le̱ Dios. Joˈcan te̱ba̱nu la̱ex, ut eb le̱ ralal e̱cˈajol, eb le̱ mo̱s ixk ut eb le̱ mo̱s cui̱nk, joˈ eb ajcuiˈ laj levita li cua̱nkeb saˈ le̱ tenamit. Ut ta̱sahokˈ saˈ e̱chˈo̱l chiru li Ka̱cuaˈ riqˈuin chixjunil li cˈanjel te̱ba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cheba̱nuhak cue̱nt re nak incˈaˈ te̱canabeb laj levita chi ma̱cˈaˈ cuan reheb joˈ najtil texcua̱nk saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak li Ka̱cuaˈ le̱ Dios naxnimobresi le̱ naˈaj joˈ quixye e̱re, naru te̱tzaca li tib yalak jokˈe te̱raj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui najt cuan li naˈajej li tixsicˈ ru li Dios re ta̱lokˈoni̱k cuiˈ, naru te̱camsi li xul li te̱sicˈ ru saˈ xya̱nkeb le̱ queto̱mk li quixqˈue e̱re li Ka̱cuaˈ. Ut naru te̱tzaca saˈ le̱ tenamit lix tibel li joˈ qˈuial te̱raj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈ nak nequetzaca xtibel li quej, joˈcan ajcuiˈ nak te̱tzaca. Eb li cristian li muxbil ruheb naru teˈxtzaca, joˈ eb ajcuiˈ li incˈaˈ muxbil ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan, incˈaˈ naru te̱tzaca lix quiqˈueleb li xul xban nak li quicˈ, aˈan li naqˈuehoc xyuˈam li xul. Ut incˈaˈ naru te̱tzaca li naqˈuehoc yuˈam rochben li tib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ naru te̱tzaca li quicˈ. Te̱hoy ban saˈ chˈochˈ joˈ nak nequehoy li haˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Me̱tzaca li quicˈ re nak us tex-e̱lk riqˈuin li cˈaˈru te̱ba̱nu. Ut re ajcuiˈ nak us teˈe̱lk le̱ ralal e̱cˈajol li teˈcua̱nk mokon xban nak yo̱kex chixba̱nunquil li ti̱quilal chiru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan te̱cˈam le̱ mayej li ac kˈaxtesinbil re Dios saˈ li naˈajej li sicˈbil ru xban li Ka̱cuaˈ ut te̱cˈam ajcuiˈ aran li ac yechiˈinbil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aran saˈ li naˈajej li sicˈbil ru te̱qˈue li mayej li ta̱cˈatma̱nk chi jun saˈ xbe̱n lix artal li Ka̱cuaˈ. Ut te̱qˈue ajcuiˈ li mayej li te̱tzaca xtibel ut te̱mayeja xquiqˈuel saˈ xbe̱n lix artal li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cheba̱nu chi anchal e̱chˈo̱l chixjunil li yo̱quin chixyebal e̱re re nak us tex-e̱lk joˈ eb ajcuiˈ le̱ ralal e̱cˈajol li teˈcua̱nk mokon. Us tex-e̱lk xban nak yo̱kex chixba̱nunquil li us ut li ti̱c chiru li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ le̱ Dios tixsach ruheb chixjunileb li xni̱nkal ru tenamit li cuanqueb saˈ li naˈajej li texxic cuiˈ chi cua̱nc la̱ex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ac cua̱nkex chic saˈ li naˈajej ut nak ac xeˈsacheˈ ruheb, me̱qˈue e̱rib chi balakˈi̱c xbaneb. Me̱patzˈi lix jalanil dios ut me̱ye nak te̱lokˈoniheb li jalanil dios joˈ nak nequeˈxlokˈoni eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak texlokˈoni̱nk chiru li Ka̱cuaˈ le̱ Dios, me̱ba̱nu li incˈaˈ us joˈ nequeˈxba̱nu li jalan xtenamiteb nak nequeˈxlokˈoni lix yi̱banbil dioseb. Nequeˈxba̱nu li ma̱usilal toj retal nak nequeˈxcˈat li ralal xcˈajol chokˈ xmayejeb chiru lix jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱ba̱nu chixjunil li cˈaˈru xinye e̱re. Me̱qˈue xtzˈakob li cua̱tin, chi moco te̱cˈos li cˈaˈru xinye e̱re.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-11.html>&larr;</a>&nbsp;&nbsp;<font class=titleType><b>Deuteronomy (12/34)</b></font>&nbsp;&nbsp;<a href=Simple-Deuteronomy-13.html>&rarr;</a>
</td></tr></table>


</body></html>
