<html><head><title>
Genesis (41/50)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-40.html>&larr;</a>&nbsp;&nbsp;<font class=titleType><b>Genesis (41/50)</b></font>&nbsp;&nbsp;<a href=Simple-Genesis-42.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ac cuib chihab chic xnumic lix matqˈueb li mo̱s nak quimatqˈuec laj faraón. Ut saˈ lix matcˈ laj faraón quiril nak xakxo chire li nimaˈ Nilo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuukubeb li cuacax queˈel chak saˈ li nimaˈ nak quiril. Kˈaxal cha̱bileb ut ni̱nkeb xtibel. Yo̱queb chi ichajibc chire li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quiril ajcuiˈ nak queˈel cuukub chic li cuacax saˈ li nimaˈ. Kˈaxal bakeb ut chakiheb. Coxeˈxakli̱k chixcˈatk eb li cuacax li cha̱bileb xtibel li cuanqueb chire li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cuukub li ni̱nkeb xtibel queˈtiˈeˈ xbaneb li bakeb. Ut qui-aj ru laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chirix aˈan quicube cuiˈchic xcuara laj faraón. Ut quimatqˈuec cuiˈchic xcaˈ sut. Saˈ lix matcˈ quiril jun rok li trigo cuan cuukub chi̱j li ru cˈajoˈ xchakˈal ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quiril ajcuiˈ nak queˈel chak cuukub chi̱j chic chi trigo kˈaxal cocˈ ut ac xtzˈumar xban li tikcual ikˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li cuukub chi̱j chi trigo li chaki queˈxcˈux li cuukub li cha̱bil. Ut qui-aj ru laj faraón ut quixqˈue retal nak matqˈuec yo̱.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quisake̱u cˈajoˈ lix cˈaˈux laj faraón. Quixtakla xbokbal chixjunileb laj kˈe li cuanqueb Egipto, joˈ ajcuiˈ li cuanqueb xnaˈleb. Ut laj faraón quilajxserakˈi reheb li cˈaˈru quixmatqˈue. Ma̱ jun quitaˈoc ru li xya̱lal lix matcˈ laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak li cui̱nk li nataklan reheb laj qˈuehol rucˈa quixye re laj faraón: —Anakcuan xjulticoˈ cue chanru nak quinpaltoc cha̱cuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut saˈ li cutan aˈan catpoˈ chicuu, at faraón, ut quina̱qˈue saˈ tzˈalam. Joˈ ajcuiˈ li cui̱nk li quitaklan reheb laj yi̱bom caxlan cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chi kacabichalo comatqˈuec saˈ jun li kˈojyi̱n ut jalan jala̱nk li kamatcˈ ut jalan jala̱nk ajcuiˈ li xya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cuan aran kochben jun li cui̱nk aj hebreo li nacˈanjelac chiru laj ilol tzˈalam. Kaserakˈi li kamatcˈ re ut aˈan quixye ke cˈaˈru xya̱lal li kamatcˈ chi kaju̱nkal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quicˈulman li cˈaˈru quixye ke chirix li kamatcˈ. La̱in quin-oc cuiˈchic chi cˈanjelac cha̱cuu ut li jun chic catakla chi tˈuyuba̱c, chan li cui̱nk re laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak laj faraón quixtakla xbokbal laj José. Queˈrisi saˈ junpa̱t saˈ tzˈalam. Laj José quixjo rib ut quixtikib rib chi us ut co̱ riqˈuin laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quicuulac riqˈuin laj faraón, laj faraón quixye re: —La̱in xinmatqˈuec. Ut arin ma̱ ani nataˈoc ru xya̱lal lin matcˈ. La̱in xcuabi resil nak la̱at nacaye xya̱lal li matcˈ, chan laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj José quixye re: —La̱in injunes incˈaˈ naru tinye cˈaˈru xya̱lal la̱ matcˈ. Caˈaj cuiˈ li Ka̱cuaˈ Dios nanaˈoc re li xya̱lal. Aˈan ta̱tenkˈa̱nk cue xtaubal ru xya̱lal la̱ matcˈ, at faraón, re nak ta̱cˈojla̱k a̱chˈo̱l, chan laj José.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj faraón quixserakˈi re li quixmatqˈue. Quixye re laj José: —Saˈ lin matcˈ xcuil nak xakxo̱quin chire li nimaˈ Nilo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut cuukub li ni̱nki cuacax queˈel chak saˈ li nimaˈ ut yo̱queb chi ichajibc chire li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix chic aˈan queˈel cuukub chic li cuacax kˈaxal bakeb. Ma̱ jun cua cuilom ru cuacax arin Egipto joˈ li xcuil saˈ lin matcˈ. Cˈajoˈ xyibal ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li cuukub chi cuacax li ni̱nkeb xtibel, queˈtiˈeˈ xbaneb li bakeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈrakeˈ chixtiubaleb li ni̱nki cuacax, incˈaˈ nacˈutun nak aˈan ta queˈtiˈoc re xban nak xnaˈajquileb ajcuiˈ queˈcana. Moco queˈni̱nkan ta. Ut chirix aˈan qui-aj cuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chirix chic aˈan quicube cuiˈchic incuara ut quinmatqˈuec xcaˈ sut. Saˈ lin matcˈ xcuil jun rok li trigo cuan cuukub chi̱j li ru cˈajoˈ xchakˈal ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak queˈel cuukub chi̱j chic chi trigo kˈaxal cocˈ ut ac xtzˈumar xban li tikcual ikˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li cuukub chi̱j chi trigo li cha̱bil queˈcˈuxeˈ xbaneb li chaki. La̱in xinserakˈi reheb laj kˈe. Abanan ma̱ jun xtaˈoc re cˈaˈru xya̱lal lin matcˈ, chan laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak laj José quixye re laj faraón: —Li cuib la̱ matcˈ juntakˈe̱t lix ya̱lal. Li Ka̱cuaˈ Dios yo̱ chixcˈutbal cha̱cuu li cˈaˈru tixba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cuukub chi ni̱nki cuacax aˈan retalil li cuukub chihab li ta̱cha̱lk. Joˈcan ajcuiˈ li cuukub chi̱j chi trigo. Li cuib la̱ matcˈ juntakˈe̱t lix ya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li cuukub chi cuacax li bakeb, li queˈel saˈ li haˈ mokon, aˈan retalil li cuukub chihab li ta̱cha̱lk mokon. Joˈcan ajcuiˈ eb li cuukub chi̱j chic chi trigo li chakiheb. Aˈin retalil li cuukub chihab chi cueˈej li ta̱cua̱nk mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li xinye a̱cue, at faraón, aˈan lix ya̱lal la̱ matcˈ. Riqˈuin la̱ matcˈ aˈan li Ka̱cuaˈ Dios yo̱ chixcˈutbal cha̱cuu li cˈaˈru tixba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chiru li cuukub chihab li teˈnumekˈ xbe̱n cua, telajeˈe̱lk chi us li acui̱mk saˈ li tenamit Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak ta̱numekˈ li cuukub chihab aˈan, ta̱cua̱nk jun nimla cueˈej saˈ li tenamit aˈin. Cuukub chihab tzˈakal ta̱cua̱nk li cueˈej. Chixjunil li cˈaˈak re ru li cuan arin telajeˈosokˈ xban li cueˈej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li ta̱sicˈma̱nk chiru li cuukub chihab cha̱bil, aˈan incˈaˈ ta̱tzˈaklok nak yo̱k li cueˈej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Re nak ta̱pa̱b nak chi se̱b ta̱cˈulma̱nk joˈ quixye li Ka̱cuaˈ Dios, joˈcan nak xatxqˈue chi matqˈuec cuib sut.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan us raj ta̱ba̱nu li naˈleb aˈin. Sicˈ junak cui̱nk cha̱bil xnaˈleb re nak aˈan ta̱tenkˈa̱nk a̱cue chixtaklanquil li tenamit Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chaba̱nu chi joˈcaˈin, at faraón. Chasiqˈueb li ani teˈtakla̱nk reheb li junju̱nk chi tenamit. Ut chiru li cuukub chihab aˈin nak ta̱cua̱nk nabal li acui̱mk, ta̱xocma̱nk lix oˈotkil li acui̱mk rajlal chihab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut saˈ a̱cˈabaˈ la̱at, ta̱xocma̱nk chixjunil li acui̱mk aˈin, at faraón. Ut aˈan xocxo̱k a̱ban chiru li cuukub chihab aˈin saˈ li junju̱nk chi tenamit re nak ta̱cua̱nk xtzacae̱mk li cristian.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li acui̱mk li ta̱xocma̱nk, aˈan ta̱cˈanjelak chiru li cuukub chihab nak yo̱k li cueˈej. Chi joˈcaˈin incˈaˈ teˈosokˈ li tenamit li cuanqueb arin Egipto, chan laj José.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj faraón ut eb laj cˈanjel chiru queˈxcˈul xchˈo̱l li cˈaˈru queˈyeheˈ re xban laj José.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj faraón quixye reheb li nequeˈcˈanjelac chiru: —Ma̱ bar takatau junak cui̱nk joˈ li jun aˈin. Li cui̱nk aˈin cuan lix musikˈ li Ka̱cuaˈ Dios riqˈuin, chan laj Faraón reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye re laj José: —Li Ka̱cuaˈ Dios xcˈutuc re cha̱cuu chixjunil li naˈleb aˈin. Xban aˈan, ma̱ ani chic junak cuan xnaˈleb cha̱cuu la̱at.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱at tattakla̱nk reheb li cuanqueb saˈ cuochoch. Ut chixjunileb lin tenamit teˈcana̱k rubel a̱takl. Caˈaj cuiˈ la̱in kˈaxal nimak incuanquil cha̱cuu xban nak la̱in li rey, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj faraón quixye cuiˈchic re laj José: —Anakcuan la̱in xinkˈaxtesi rubel a̱takl chixjunileb li tenamit arin Egipto, joˈ eb ajcuiˈ li cˈaˈak re ru cuan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quirisi chi ruˈuj rukˈ lix matkˈab li retalil lix cuanquil, ut quixqˈue chi ruˈuj rukˈ laj José. Quixqˈue lix cha̱bil akˈ yi̱banbil riqˈuin li cha̱bil tˈicr lino, re nak laj José tixtikib rib chi chˈinaˈus. Ut quixqˈue ajcuiˈ chi xcux laj José jun lix cadena tzˈakal oro.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj faraón quixqˈue laj José chi beresi̱c saˈ li xcab lix carre̱t ut quixye reheb chixjunileb li tenamit nak teˈxcuikˈib rib chiru. Ut chixjunileb li tenamit queˈcana rubel xtakl laj José.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj faraón quixye re laj José: —La̱in laj faraón. Ma̱ jun naru tixba̱nu li cˈaˈak re ru cui la̱at incˈaˈ nacataklaheb aˈan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj faraón quixqˈue jun chic xcˈabaˈ laj José. Aj Zafnat-panea chic quiyeman re. Laj faraón quixqˈue lix Asenat chokˈ rixakil laj José. Lix Asenat aˈan lix rabin laj Potifera. Laj Potifera, aˈan aj cˈamol be re tijoc reheb laj On li nequeˈlokˈonin re li sakˈe. Ut laj José qui-oc chirulaˈaninquil li junju̱nk chi cocˈ tenamit li cuanqueb aran saˈ li nimla tenamit Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>46.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quirakeˈ chi a̱tinac laj faraón, laj José qui-el chixsutinquil li tenamit Egipto re nak tixnau ru chixjunileb li tenamit. Laje̱b xcaˈcˈa̱l chihab (30) cuan re laj José nak qui-oc chi cˈanjelac chiru laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>47.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chiru li cuukub chihab aˈan cˈajoˈ nak quiu̱chin li acui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>48.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj José quixtakla xxocbal li acui̱mk li qui-el chiru li cuukub chihab. Saˈ li junju̱nk chi tenamit cuan li cˈu̱leba̱l re li ru li acui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>49.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ caˈchˈin li trigo li quixxoc laj José. Lix qˈuial joˈ xqˈuial li cocˈ ru li samaib chire li palau. Xban nak ma̱ caˈchˈin xqˈuial li trigo quixxoc, incˈaˈ chic quiru chi xbisbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>50.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ma̱jiˈ nacuulac xkˈehil li cueˈej, laj José quicuan cuib li ralal riqˈuin lix Asenat, lix rabin laj Potifera laj cˈamol be re tijoc saˈ xya̱nkeb laj On.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>51.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj José quixqˈue aj Manasés chok xcˈabaˈ li xbe̱n ralal. Ut quixye: —Li Dios xsachoc re saˈ inchˈo̱l chixjunil li raylal joˈ ajcuiˈ chixjunileb li cuanqueb saˈ rochoch lin yucuaˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>52.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj José quixqˈue aj Efraín chokˈ xcˈabaˈ li ralal jun chic. Ut quixye: —Li Ka̱cuaˈ Dios xqˈuehoc re li sahil echej cue saˈ li tenamit aˈin bar xincˈul cuiˈ li raylal, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>53.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quinumeˈ li cuukub chihab nak quicuan nabal li tzacae̱mk saˈ li tenamit Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>54.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quiticla li cuukub chihab chi cueˈej joˈ quixye laj José junxilaj. Ut quicuan li cueˈej saˈ chixjunileb li tenamit li cuanqueb chi xjun sutam li tenamit Egipto. Caˈaj cuiˈ aran Egipto cˈu̱lanbil li tzacae̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>55.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak qui-osoˈ lix tzacae̱mkeb li tenamit aran Egipto, chixjunileb queˈxtiquib xtzˈa̱manquil lix tzacae̱mk riqˈuin laj faraón. Ut laj faraón quixye reheb: —Ayukex riqˈuin laj José ut te̱ba̱nu li cˈaˈru tixye e̱re, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>56.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak laj José quiril nak kˈaxal numtajenak li cueˈej yalak bar, quixtakla xtebaleb li cˈu̱leba̱l re li trigo. Ut queˈxcˈayi li trigo riqˈuineb laj Egipto xban nak kˈaxal numtajenak lix tzˈocajiqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>57.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jalan jala̱nk xtenamiteb li queˈcˈulun Egipto chixlokˈbal lix trigo riqˈuin laj José xban nak yo̱ chi numta̱c li cueˈej yalak bar.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-40.html>&larr;</a>&nbsp;&nbsp;<font class=titleType><b>Genesis (41/50)</b></font>&nbsp;&nbsp;<a href=Simple-Genesis-42.html>&rarr;</a>
</td></tr></table>


</body></html>
