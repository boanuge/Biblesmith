<html><head><title>
1Corinthians (5/16)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Corinthians-4.html>&larr;</a>&nbsp;&nbsp;<font class=titleType><b>1Corinthians (5/16)</b></font>&nbsp;&nbsp;<a href=Simple-1Corinthians-6.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yalak bar x-abiman resil nak cuan li joˈ ma̱joˈil naˈleb saˈ e̱ya̱nk xban nak jun li cui̱nk quixmakˈ rixakil lix yucuaˈ. Cˈajoˈ xyibal ru li yo̱queb chixba̱nunquil saˈ e̱ya̱nk. Eb li ma̱cuaˈeb aj pa̱banel incˈaˈ nequeˈxba̱nu chi joˈcan. ¿Ma tojaˈ ta chic la̱ex texba̱nu̱nk re chi joˈcan?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex nequekˈetkˈeti e̱rib ut toj cuan li ma̱c saˈ e̱ya̱nk. Narahoˈ raj e̱chˈo̱l ut nayotˈeˈ raj e̱chˈo̱l xban xyibal ru li ma̱c li yo̱ xba̱nunquil saˈ e̱ya̱nk. Li ani xma̱cob chi joˈcan xerisi raj saˈ e̱ya̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta najt cuanquin e̱riqˈuin junelic yo̱quin che̱cˈoxlanquil. La̱in ninnau nak li cui̱nk aˈan cuan xma̱c. Usta ma̱ anihin chak e̱riqˈuin, abanan li Cristo quixcˈut chicuu nak li jun aˈan cuan xma̱c ut tento nak tixtoj rix lix ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal us raj nak te̱chˈutub e̱rib saˈ xcˈabaˈ li Jesucristo ut te̱cˈu̱b cˈaˈru te̱ba̱nu chirix aˈan. Chanchan nak cua̱nkin e̱riqˈuin xban nak yo̱quin chi tijoc che̱rix. Ut lix nimal xcuanquil li Jesucristo chicua̱nk e̱riqˈuin ut chextenkˈa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Isihomak li cui̱nk aˈan saˈ e̱ya̱nk. Nak cua̱nk chic saˈ rukˈ laj tza tixcˈul li raylal ut riqˈuin li raylal tixcˈul, tixcanab taxak xba̱nunquil li ma̱usilal re nak naru ta̱colekˈ nak tol-e̱lk cuiˈchic li Jesucristo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Me̱nimobresi e̱rib riqˈuin xcˈoxlanquil nak us yo̱quex chixba̱nunquil. La̱ex nequexinjuntakˈe̱ta riqˈuin xkˈemal li caxlan cua. La̱ex nequenau nak usta caˈchˈin ajcuiˈ lix chˈamal naqˈueman, naxchˈamobresi chixjunil li kˈem. Naraj naxye nak incˈaˈ naru nacuan li ma̱c saˈ xya̱nkeb laj pa̱banel re nak incˈaˈ teˈxcˈam xbeheb li jun chˈo̱l chic chi ma̱cobc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Canabomak chi junaj cua li najteril naˈleb re nak ma̱cˈaˈak chic li ma̱c e̱riqˈuin. Chanchanakex chic lix kˈemal li caxlan cua ma̱cˈaˈ xchˈamal xban nak li Jesucristo quirisi le̱ ma̱c. Eb laj judío queˈxmayeja li carner re xjulticanquil li pascua ut joˈcan ajcuiˈ li Jesucristo aˈan lix carner li Dios li quixmayeja rib re risinquil li kama̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak chikacanabak li najter naˈleb li naqˈuehoc ke chi ma̱cobc. Li najter naˈleb aˈan chanchan lix chˈamal li caxlan cua. Ut la̱o chanchanako li xkˈemal li caxlan cua ma̱cˈaˈ xchˈamal. Naraj naxye nak ti̱cak chic li kachˈo̱l ut tzˈakal re ru li kayuˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li hu li quintzˈi̱ba e̱riqˈuin junxil, la̱in xinye e̱re nak incˈaˈ te̱junaji e̱rib riqˈuineb laj coˈbe̱t ut laj yumbe̱t.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak xinye e̱re chi joˈcan moco yo̱quin ta chi a̱tinac chirixeb laj coˈbe̱t ut laj yumbe̱t li toj ma̱jiˈ nequeˈpa̱ban. Yo̱quin ban chi a̱tinac chirixeb li nequeˈxye rib nak aj pa̱baneleb ut toj nequeˈxra ru biomal ut nequeˈelkˈac ut toj nequeˈlokˈonin jalanil dios. Cui ta xinye e̱re nak incˈaˈ texcua̱nk saˈ xya̱nkeb li toj ma̱jiˈ nequeˈpa̱ban, incˈaˈ raj naru texcua̱nk saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cˈaˈru xinye, aˈan chirixeb li nequeˈxye rib nak aj pa̱baneleb ut yo̱queb chixba̱nunquil li moco uxc ta naraj. Ma̱re naxye rib nak aj pa̱banel ut aˈan aj yumbe̱t ut aj coˈbe̱t malaj aj rahol ru biomal. Ma̱re nalokˈonin jalanil dios, malaj aj hobonel. Ma̱re aj calajenak malaj aj e̱lkˈ. Incˈaˈ texcua̱nk saˈ xya̱nkeb aˈan chi moco texcuaˈak rochbeneb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱cuaˈ la̱in tinrakok a̱tin saˈ xbe̱neb li toj ma̱jiˈ nequeˈpa̱ban. Aˈ li Dios, aˈan li ta̱rakok a̱tin saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan la̱o torakok a̱tin saˈ xbe̱neb li kech aj pa̱banelil li yo̱queb chi ma̱cobc saˈ kaya̱nk. Joˈcan nak tento te̱risi saˈ e̱ya̱nk li cui̱nk aˈan li yo̱ chi ma̱cobc.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Corinthians-4.html>&larr;</a>&nbsp;&nbsp;<font class=titleType><b>1Corinthians (5/16)</b></font>&nbsp;&nbsp;<a href=Simple-1Corinthians-6.html>&rarr;</a>
</td></tr></table>


</body></html>
