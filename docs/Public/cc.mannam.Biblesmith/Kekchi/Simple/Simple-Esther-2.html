<html><head><title>
Esther (2/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-1.html>&larr;</a>&nbsp;&nbsp;<font class=titleType><b>Esther (2/10)</b></font>&nbsp;&nbsp;<a href=Simple-Esther-3.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mokon chic nak ac xnumeˈ xjoskˈil li rey Asuero, quijulticoˈ re lix Vasti li quicuan chokˈ rixakil. Quijulticoˈ re li quixba̱nu ut quijulticoˈ ajcuiˈ re chanru nak quirisi chokˈ reina.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li nequeˈcˈanjelac chiru li rey queˈxye: —Tento takasiqˈueb li tukˈ ixk chˈinaˈuseb li ma̱jiˈ cuanjenakeb riqˈuin cui̱nk chokˈ re li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey tixxakabeb li teˈxic saˈ chixjunileb li tenamit li cuanqueb rubel xcuanquil chixsicˈbaleb li tukˈ ixk li cˈajoˈ xchˈinaˈusaleb. Teˈcˈamekˈ chak Susa li tukˈ ixk saˈ li rochoch li rey ut teˈqˈuehekˈ chi cua̱nc saˈ li naˈajej li nequeˈcuan cuiˈ li ixk. Teˈcanaba̱k saˈ xcue̱nt laj Hegai li na-iloc reheb li ixk. Aˈan li eunuco li nacˈanjelac chiru li rey. Ut aˈan ta̱qˈuehok reheb chixjunil li cˈaˈak re ru re teˈxtikib ribeb chi cha̱bil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li tukˈ ixk li kˈaxal ta̱cuulak chiru li rey, aˈan li ta̱qˈuehekˈ chokˈ reina chokˈ re̱kaj lix Vasti, chanqueb. Ut quixcˈul xchˈo̱l li rey li naˈleb aˈin. Ut quixba̱nu joˈ quiyeheˈ re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aran Susa cuan jun li cui̱nk aj judío aj Mardoqueo xcˈabaˈ. Aˈan ralal laj Jair. Laj Jair, aˈan li ralal laj Simei. Laj Simei, aˈan li ralal laj Cis. Eb aˈan xcomoneb li ralal xcˈajol laj Benjamín.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb aˈan xcomoneb li qˈuila tenamit li queˈisi̱c Jerusalén xban laj Nabucodonosor, lix reyeb laj Babilonia. Rochbeneb laj Jeconías lix reyeb laj Judá nak queˈcˈameˈ aran Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quicuan jun lix rabin li rican laj Mardoqueo. Nak quicam lix naˈ xyucuaˈ li xkaˈal, laj Mardoqueo quixxoc ut quixqˈuiresi joˈ jun tzˈakal xrabin, xHadasa xcˈabaˈ. Ester nayeman ajcuiˈ re. Cˈajoˈ xchˈinaˈusal li xkaˈal aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak qui-el resil li chakˈrab li quixqˈue li rey, nabaleb li tukˈ ixk queˈchˈutuba̱c saˈ li tenamit Susa saˈ li rochoch li rey. Ut laj Hegai aˈan li na-iloc reheb. Saˈ xya̱nkeb li tukˈ ixk cuan lix Ester.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Hegai quixqˈue retal nak cha̱bil lix Ester ut quisahoˈ xchˈo̱l riqˈuin. Joˈcan nak junpa̱t quixqˈue chixjunil li cˈaˈru re, re nak tixtikib rib chi cha̱bil ut quixqˈue li cha̱bil tzacae̱mk re. Quixqˈue cuukub li tukˈ ixk li kˈaxal cha̱bileb li cuanqueb saˈ li rochoch li rey re nak teˈcˈanjelak chiru lix Ester. Ut quixqˈue jun xnaˈaj lix Ester kˈaxal cha̱bil re nak ta̱cua̱nk aran rochbeneb li cuukub chi tukˈ ixk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix Ester incˈaˈ quixye bar xtenamit chi moco quixye nak aˈan xcomoneb laj Israel xban nak ac yebil re xban laj Mardoqueo nak incˈaˈ tixye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Rajlal cutan nanumeˈ laj Mardoqueo chiru lix neba̱l li rochoch li rey bar cuanqueb cuiˈ li tukˈ ixk re xnaubal chanru lix Ester, ma sa saˈ xchˈo̱l ut ma cha̱bileb riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak toj ma̱jiˈ nequeˈxcˈut rib chiru li rey, tento nak teˈxyi̱b rib chiru jun chihab joˈ cˈaynakeb xba̱nunquil eb li ixkˈ aˈan. Li xbe̱n cuakib po teˈxyul li aceite mirra chirixeb ut li cuakib po chic teˈxqˈue li sununquil ban chirixeb. Nak acak xeˈrakeˈ xyi̱banquil ribeb, chi xjunju̱nkaleb teˈcˈamekˈ riqˈuin li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li tukˈ ixk, li ta̱xic riqˈuin li rey, tento nak ta̱qˈuehekˈ re chixjunil li cˈaˈru ta̱raj re xyi̱banquil rib chi kˈaxal cha̱bil re nak ta̱xic saˈ li rochoch li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chiru kˈojyi̱n ta̱xic riqˈuin li rey ut cuulajak chic ta̱xic saˈ lix naˈajeb li ixk li ac xeˈcuan riqˈuin li rey. Li eunuco aj Saasgaz aˈan li na-iloc reheb. Ut li ixk incˈaˈ chic ta̱xic riqˈuin li rey cui incˈaˈ ta̱cuulak chiru li rey ut cui incˈaˈ ta̱bokekˈ xban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quicuulac xkˈehil, quicˈameˈ lix Ester riqˈuin li rey. Ma̱cˈaˈ quixtzˈa̱ma. Caˈaj cuiˈ quirocsi li cˈaˈru quiqˈueheˈ re xban laj Hegai li eunuco li na-iloc reheb li tukˈ ixk. Ut chixjunileb li queˈiloc re lix Ester, cˈajoˈ nak queˈsahoˈ xchˈo̱l riqˈuin. Lix Ester li quiqˈuiresi̱c xban laj Mardoqueo, aˈan xrabin laj Abihail.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li xlaje po Tebet xcˈabaˈ re li xcuuk chihab roquic chokˈ rey laj Asuero, nak quicˈameˈ lix Ester riqˈuin li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li rey Asuero nak quiril ru lix Ester, cˈajoˈ nak quicuulac chiru ut aˈan li kˈaxal quixra chiruheb chixjunileb li ixk li ac queˈcuulac riqˈuin. Quixqˈue lix corona saˈ xjolom ut quixqˈue chokˈ reina chokˈ re̱kaj lix Vasti.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey quixba̱nu jun li ninkˈe re xqˈuebal xlokˈal lix Ester ut quixbokeb saˈ li ninkˈe chixjunileb li nequeˈcˈanjelac chiru. Incˈaˈ qˈui li tumin quixpatzˈ reheb li junju̱nk chi tenamit. Quixqˈue ban xma̱taneb joˈ quiraj li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈchˈutuba̱c cuiˈchic xcaˈ sut li tukˈ ixk, laj Mardoqueo chunchu aran chire li oqueba̱l re li rochoch li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix Ester incˈaˈ quixye reheb bar xtenamit chi moco quixye reheb nak aˈan xcomoneb laj judío xban nak joˈcan quiyeheˈ re xban laj Mardoqueo. Aˈan naxba̱nu li cˈaˈru naxye laj Mardoqueo joˈ quixba̱nu nak toj cuan chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak chunchu chire li oqueba̱l re li rochoch li rey, laj Mardoqueo quirabi li cˈaˈru yo̱queb chixyebal chi ribileb rib laj Bigtán ut laj Teres. Li cuib chi cui̱nk aˈan, aˈaneb li nequeˈcuan saˈ li oqueba̱l chi cˈacˈale̱nc. Cˈajoˈ xjoskˈileb ut yo̱queb xcˈu̱banquil chanru nak teˈxcamsi li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quirabi nak teˈraj teˈxcamsi li rey, laj Mardoqueo quixye re lix Ester. Ut lix Ester quixye re li rey li cˈaˈru quirabi ut quixye ajcuiˈ nak laj Mardoqueo, aˈan li quiyehoc re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxtzˈil a̱tin chirix li cˈaˈru quixye laj Mardoqueo. Nak queˈxqˈue retal nak ya̱l li quixye, queˈxtakla xyatzˈbaleb li cuib chi cui̱nk li queˈajoc xcamsinquil li rey. Ut chixjunil aˈin quitzˈi̱ba̱c retalil saˈ li hu li tzˈi̱banbil cuiˈ retalil chixjunil li nacˈulman saˈ li tenamit aˈan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-1.html>&larr;</a>&nbsp;&nbsp;<font class=titleType><b>Esther (2/10)</b></font>&nbsp;&nbsp;<a href=Simple-Esther-3.html>&rarr;</a>
</td></tr></table>


</body></html>
