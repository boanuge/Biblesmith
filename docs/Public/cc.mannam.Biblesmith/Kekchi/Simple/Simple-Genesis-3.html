<html><head><title>
Genesis (3/50)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-2.html>&larr;</a>&nbsp;&nbsp;<font class=titleType><b>Genesis (3/50)</b></font>&nbsp;&nbsp;<a href=Simple-Genesis-4.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cˈantiˈ kˈaxal cuiˈchic cuan xnaˈleb chiruheb chixjunileb li xul li quixyoˈobtesi li Ka̱cuaˈ Dios. Kˈaxal se̱b xchˈo̱l chixba̱nunquil li incˈaˈ us. Li cˈantiˈ quixye re li ixk: —¿Ma relic chi ya̱l nak li Dios quixye e̱re nak incˈaˈ naru te̱lou li ru chixjunileb li cheˈ li cuan saˈ xnaˈaj li acui̱mk?—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li ixk quixye re li cˈantiˈ: —Naru takalou ru chixjunil li cheˈ cuan saˈ xnaˈaj li acui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Caˈaj cuiˈ li ru li cheˈ li cuan saˈ xyi incˈaˈ naru nakalou. Li Dios quixye ke nak incˈaˈ naru nakalou li ru aˈan chi moco takachˈeˈ. “Cui te̱lou ru li cheˈ aˈan, texca̱mk”, chan ke.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak li cˈantiˈ quixye re li ixk: —Incˈaˈ. Relic chi ya̱l nak incˈaˈ texca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios naxnau nak jokˈe te̱lou ru li cheˈ, te̱nau chic chixjunil. Chanchanakex chic li Dios. Te̱nau chic cˈaˈru li us ut cˈaˈru li incˈaˈ us, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li ixk quiril nak li ru li cheˈ sa xloubal. Chˈinaˈus na-iloc ru li cheˈ. Ut quixra ru xloubal re nak cua̱nk chic xnaˈleb. Quixsicˈ ru li cheˈ. Quixlou ut quixqˈue ajcuiˈ re lix be̱lom. Ut chi xcabichaleb queˈxlou ru li cheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak chi xcabichaleb queˈxnau chic cˈaˈru li us ut cˈaˈru li incˈaˈ us. Queˈxqˈue retal nak tˈustˈu̱queb. Queˈxboj xak li cheˈ higuera xcˈabaˈ chokˈ ru̱chileb li rakˈ. Ut riqˈuin aˈan queˈxtzˈap ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ac x-ecuu chic, queˈrabi nak yo̱ chi be̱c li Ka̱cuaˈ Dios saˈ xnaˈaj li acui̱mk. Li cui̱nk rochben li rixakil queˈxmuk rib chiru li Ka̱cuaˈ Dios saˈ xya̱nkeb li cheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios quixbok li cui̱nk ut quixye re: —Adán, ¿bar cuancat?—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Adán quichakˈoc ut quixye: —Xcuabi nak yo̱cat chi be̱c saˈ xnaˈaj li acui̱mk. Ut xinxucuac xban nak tˈustˈu̱quin. Xinmuk cuib cha̱cuu, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios quixye re: —¿Ani xyehoc a̱cue nak tˈustˈu̱cat? ¿Ma xalou ru li cheˈ li xinye a̱cue nak incˈaˈ ta̱lou? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quichakˈoc li cui̱nk ut quixye: —Li ixk li xaqˈue chokˈ cuochben, aˈan xqˈuehoc cue li ru li cheˈ. Ut xinlou, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak li Ka̱cuaˈ Dios quixye re li ixk: —¿Cˈaˈru xaba̱nu?— Ut quichakˈoc li ixk ut quixye: —Li cˈantiˈ xbalakˈin cue. Xban aˈan nak xinlou ru li cheˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak li Ka̱cuaˈ Dios quixye re li cˈantiˈ: —Xban nak xaba̱nu aˈin, tzˈekta̱nanbilakat chic chiruheb chixjunileb li xul. Ta̱jucuqui a̱cuib ut chiru a̱saˈ chic tatbe̱k. Chˈochˈ chic ta̱lou chi junelic.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios quixye ajcuiˈ re li cˈantiˈ: —La̱in tinqˈue raylal saˈ e̱ya̱nk re nak xicˈ chic te̱ril e̱rib la̱at ut li ixk. Xicˈ teˈril rib la̱ cualal a̱cˈajol riqˈuineb li ralal xcˈajol li ixk. Saˈ junak cutan la̱at ta̱rahobtesi li rit rok junak reheb li ralal xcˈajol li ixk, ut aˈan tixpuqˈui la̱ jolom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Dios quixye re li ixk: —Kˈaxal cuiˈchic nabal li raylal tinqˈue saˈ a̱be̱n nak cua̱nkat chi yaj aj ixk. Riqˈuin raylal teˈyoˈla̱k la̱ cocˈal. Ut ta̱cuaj nak cua̱nk la̱ be̱lom a̱cuiqˈuin ut aˈan ta̱takla̱nk a̱cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Dios quixye re laj Adán: —Xban nak xapa̱b re la̱ cuixakil ut xalou ru li cheˈ li xinye a̱cue nak incˈaˈ ta̱lou, a̱ma̱c la̱at nak tzˈekta̱nanbilak chic li chˈochˈ chi junelic. Ra sa chic nak ta̱tau la̱ tzacae̱mk joˈ najtil tatcua̱nk saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Qˈuix ut pim ta̱e̱lk chiru li chˈochˈ. Ut la̱at ta̱tzaca li acui̱mk li ta̱e̱lk saˈ li chˈochˈ li ta̱cˈanjela ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cau tattrabajik ut riqˈuin la̱ tikob tatcuaˈak. Joˈcaˈin nak tatcua̱nk toj retal tatca̱mk ut tatsukˈi̱k cuiˈchic chˈochˈ. Pacˈbil chˈochˈ oquenakat chak ut chˈochˈ ajcuiˈ tatsukˈi̱k nak tat-osokˈ, chan li Dios re laj Adán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Adán quixqˈue xEva chokˈ xcˈabaˈ li rixakil xban nak aˈan xbe̱n xnaˈeb chixjunil li toj teˈyoˈla̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ Dios quixyi̱b rakˈ li cui̱nk ut li ixk riqˈuin rix xul ut quixtikibeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixye li Ka̱cuaˈ Dios: —Anakcuan li cui̱nk juntakˈe̱t chic kiqˈuin la̱o. Naxnau chic li us ut li incˈaˈ us. Tento takisi saˈ li naˈajej Edén re nak incˈaˈ tixsicˈ ut tixlou ru li cheˈ li naqˈuehoc junelic yuˈam, ut ta̱cua̱nk lix yuˈam chi junelic, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak li Dios quirisiheb saˈ li naˈajej Edén ut quixqˈue chixtrabajinquil ru li chˈochˈ li quipaqˈueˈ cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios quirisiheb li cui̱nk ut li ixk. Quixqˈueheb li querubines aran saˈ releb sakˈe saˈ li naˈajej Edén. Quixqˈueheb saˈ li oqueba̱l re li naˈajej re nak teˈril nak ma̱ ani ta̱oc. Ut quixqˈue jun li chˈi̱chˈ yo̱ xxamlel ut yo̱ xsutinquil rib yalak bar re xrambal ru li be re nak ma̱ ani ta̱oc cuan cuiˈ li cheˈ li naqˈuehoc junelic yuˈam.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-2.html>&larr;</a>&nbsp;&nbsp;<font class=titleType><b>Genesis (3/50)</b></font>&nbsp;&nbsp;<a href=Simple-Genesis-4.html>&rarr;</a>
</td></tr></table>


</body></html>
