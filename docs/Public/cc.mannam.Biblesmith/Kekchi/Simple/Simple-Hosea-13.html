<html><head><title>
Hosea (13/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Hosea-12.html>&larr;</a>&nbsp;&nbsp;<font class=titleType><b>Hosea (13/14)</b></font>&nbsp;&nbsp;<a href=Simple-Hosea-14.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak nequeˈa̱tinac li ralal xcˈajol laj Efraín chixjunileb nequeˈxucuac xbaneb. Qˈuebil xcuanquileb saˈ xya̱nkeb laj Israel. Abanan queˈma̱cob nak queˈxlokˈoni laj Baal. Joˈcan nak teˈca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chalen ajcuiˈ anakcuan kˈaxal cuiˈchic yo̱queb chi ma̱cobc. Nequeˈxyi̱b lix dioseb riqˈuin plata re teˈxlokˈoni. Riqˈuin rukˈeb nequeˈxyi̱b xdioseb chi chˈinaˈus aˈ yal chanru nequeˈxnau xba̱nunquil. Ut nequeˈxye chi ribileb rib: —Chomayejak chiruheb li kadios. Takutzˈ ru li kadios cuacax, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut xban lix ma̱usilal teˈosokˈ li tenamit aˈin. Chanchanakeb li chok li yal nanumeˈ ekˈela. Ut chanchanakeb li xchuˈque li yal natˈaneˈ ut na-osoˈ saˈ junpa̱t. Chanchanakeb lix mokoj li trigo li nacˈameˈ xban cacuil ikˈ ut aran na-osoˈ. Ut chanchanakeb ajcuiˈ li sib li na-el saˈ releba̱l sib ut yal na-osoˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —La̱in li Ka̱cuaˈ le̱ Dios li quin-isin chak e̱re Egipto. Ma̱cˈaˈ chic junak Dios chicuu la̱in chi moco cuan chic junak aj Colol e̱re. Caˈaj cuiˈ la̱in.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xintenkˈan chak e̱re nak cuanquex chak saˈ li tikcual chˈochˈ bar incˈaˈ natˈaneˈ cuiˈ li hab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan nak xexcuulac saˈ li cha̱bil chˈochˈ, cuan chic cˈaˈru e̱re ut xextzacan chi us. Xban nak tzˈakal chic li cˈaˈru e̱re cuan, xenimobresi e̱rib ut incˈaˈ chic xine̱cˈoxla.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in chanchanakin li cakcoj nak texinsach. Chanchanakin li hix na-oybenin chire be re xchapbal li ani nanumeˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinjoskˈokˈ joˈ nak najoskˈoˈ li ixki oso li na-elkˈa̱c ral chiru. Tinba̱nu joˈ naxba̱nu li oso nak naxchap ut naxtˈupi li namakˈoc re li ral chiru toj retal tixcamsi. Chanchanakin li cakcoj nak tinsacheb. Ut tinba̱nu joˈ naxba̱nu li joskˈ aj xul saˈ qˈuicheˈ nak naxtˈupi lix tib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Anakcuan xex-osoˈ, la̱ex aj Israel. La̱in raj tintenkˈa̱nk e̱re, abanan la̱ex xine̱tzˈekta̱na.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Bar cuan le̱ rey anakcuan re texcol la̱ex ut le̱ tenamit? Ut, ¿bar cuanqueb laj rakol a̱tin li xetzˈekta̱na nak queye nak queraj junak le̱ rey joˈ ajcuiˈ eb li teˈtenkˈa̱nk re chi takla̱nc saˈ e̱be̱n?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta yo̱ injoskˈil, abanan xinqˈue le̱ rey li xetzˈa̱ma. Ut anakcuan xban injoskˈil, tincuisi cuiˈchic le̱ rey che̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li ma̱usilal queˈxba̱nu li ralal xcˈajol laj Efraín cuan saˈ inchˈo̱l. Ut ma̱ jokˈe ta̱e̱lk saˈ inchˈo̱l lix ma̱queb li queˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li raylal li teˈxcˈul chanchan li raylal naxcˈul li ixk nak ac qˈuira̱c re. Chanchaneb jun li cˈulaˈal xcuulac xkˈehil xyoˈlajic abanan incˈaˈ nayoˈla saˈ xya̱lal. Eb laj Efraín teˈcolekˈ raj, abanan xban xma̱cˈaˈileb xnaˈleb, incˈaˈ nequeˈraj xcanabanquil li ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma tebincol ta biˈ chiru li ca̱mc saˈ e̱chˈo̱l? ¿Ma ta̱ru̱k ta biˈ tebincol chiru xcuanquil li ca̱mc cui incˈaˈ nequeˈraj eb aˈan? Lix cuanquil li ca̱mc tenebanbil saˈ xbe̱neb. La̱in tinqˈuehok li ca̱mc saˈ xbe̱neb. Incˈaˈ chic teˈcuil xtokˈoba̱l ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta kˈaxal nabal cˈaˈru reheb li ralal xcˈajol laj Efraín chiruheb laj Israel li rech tenamitil, aban la̱in tincuisi chiruheb chixjunil li cˈaˈru cuan reheb. Nak nachal li ikˈ saˈ releb sakˈe cuan cuiˈ li chaki chˈochˈ, nachakic li yuˈam haˈ xban li ikˈ ut nachakic ajcuiˈ li acui̱mk. Joˈcan ajcuiˈ tinba̱nu la̱in riqˈuineb. Tinsach chixjunil li cˈaˈru cuan reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tebinqˈue chixtojbal rix lix ma̱queb laj Samaria xban nak xineˈxtzˈekta̱na. Ta̱cha̱lk li ple̱t saˈ xbe̱neb ut telajeˈcamsi̱k riqˈuin chˈi̱chˈ. Tenbileb chiru pec li cocˈal nak teˈcamsi̱k. Ut eb li yaj aj ixk jachbileb chi chˈi̱chˈ nak teˈcamsi̱k.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Hosea-12.html>&larr;</a>&nbsp;&nbsp;<font class=titleType><b>Hosea (13/14)</b></font>&nbsp;&nbsp;<a href=Simple-Hosea-14.html>&rarr;</a>
</td></tr></table>


</body></html>
