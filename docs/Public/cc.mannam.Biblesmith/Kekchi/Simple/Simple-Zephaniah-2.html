<html><head><title>
Zephaniah (2/3)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zephaniah-1.html>&larr;</a>&nbsp;&nbsp;<font class=titleType><b>Zephaniah (2/3)</b></font>&nbsp;&nbsp;<a href=Simple-Zephaniah-3.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chˈutubomak e̱rib ut cˈoxlahomak cˈaˈru te̱ba̱nu, la̱ex li tenamit li ma̱cˈaˈ e̱xuta̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Checˈoxla rix li cˈaˈru te̱ba̱nu nak toj ma̱jiˈ nequecˈul li raylal li tenebanbil saˈ e̱be̱n xban nak saˈ junpa̱t ta̱numekˈ li cutan joˈ nak nacˈameˈ lix mokoj li trigo xban li ikˈ. Checˈoxla rix li cˈaˈru te̱ba̱nu nak toj ma̱jiˈ nachal lix joskˈil li Dios saˈ e̱be̱n. Checˈoxla rix cˈaˈru te̱ba̱nu nak toj ma̱jiˈ nacuulac xkˈehil nak li Dios tixcˈutbesi lix joskˈil che̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Sicˈomak li Ka̱cuaˈ che̱junilex la̱ex li tu̱lanex saˈ ruchichˈochˈ. Sicˈomak li Ka̱cuaˈ la̱ex li nequeba̱nu li cˈaˈru naraj li Ka̱cuaˈ. Ti̱cak le̱ chˈo̱l ut cheba̱nu li cha̱bilal. Ma̱re chan nak texcolekˈ chiru lix joskˈil li Dios saˈ eb li cutan aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tenamit Gaza ta̱tzˈekta̱na̱k ut li tenamit Ascalón ta̱sachekˈ ruheb. Ut li tenamit Asdod, chi cutan ta̱makˈekˈ chiruheb chixjunil li cˈaˈru cuan reheb. Ut li tenamit Ecrón chanchan michˈbil teˈuxk reheb nak teˈsachekˈ ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ra cha̱lc re saˈ e̱be̱n la̱ex aj Creta li cuanquex chire li palau. Li Ka̱cuaˈ xqˈue ajcuiˈ jun li raylal saˈ e̱be̱n la̱ex aj filisteo nak quixye: —La̱ex aj filisteo li cuanquex saˈ li naˈajej Canaán, tinsach e̱ru chi junaj cua. Ma̱ jun chi cristian ta̱cana̱k saˈ le̱ tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li tenamit li cuan chire li palau ta̱pimokˈ ut ta̱sukˈi̱k chokˈ xnaˈajeb xul. Aran teˈxchˈutub ribeb laj ilol xul ut aran teˈxqˈue xnaˈajeb li carner, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li joˈ qˈuial chic li teˈcolekˈ saˈ li naˈajej Judá, aˈaneb chic teˈe̱chani̱nk re lix naˈajeb laj Ascalón ut aran chic teˈcua̱nk. Chiru li kˈojyi̱n teˈcua̱rk saˈ li rochocheb laj Ascalón xban nak li Ka̱cuaˈ lix Dioseb tixtenkˈaheb ut ta̱rosobtesiheb cuiˈchic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixye li Ka̱cuaˈ li kˈaxal nim xcuanquil: —La̱in nacuabi nak eb laj Moab ut eb laj Amón nequeˈxhob lin tenamit. Queˈrisi xlokˈal lin tenamit ut queˈnumta saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in li yoˈyo̱quil Dios. La̱in li nimajcual Dios, lix Dioseb laj Israel. La̱in ninye aˈin: Relic chi ya̱l nak teˈosokˈ eb laj Moab ut eb laj Amón joˈ nak queˈosoˈ laj Sodoma ut laj Gomorra. Nak qui-osoˈ li naˈajej aˈan, junes qˈuix chic quimok aran ut junes atzˈam chic quicuan aran. Ut li joˈ qˈuial chic lin tenamit queˈcoleˈ, aˈaneb chic teˈcˈamok re li cˈaˈru reheb laj Moab ut aˈaneb chic teˈe̱chani̱nk re lix naˈajeb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunil li raylal aˈin ta̱cha̱lk saˈ xbe̱neb laj Moab joˈqueb ajcuiˈ laj Amón xban nak xeˈxnimobresi ribeb, ut queˈxhob lix tenamit li Dios li kˈaxal nim xcuanquil ut queˈnumta saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal ra tixba̱nu li Ka̱cuaˈ reheb. Tixsach ruheb chixjunileb li yi̱banbil dios li cuanqueb saˈ ruchichˈochˈ re nak aˈan chic teˈxlokˈoni nak teˈxcuikˈib rib chiru saˈ ruchichˈochˈ yalak bar cua̱nkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Joˈcan ajcuiˈ te̱cˈul la̱ex aj Etiopía. Tinsach ajcuiˈ e̱ru riqˈuin lin chˈi̱chˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ tixqˈueheb chixtojbal xma̱queb laj Asiria li cuanqueb saˈ li norte. Ta̱sachekˈ ru li nimla tenamit Nínive. Ma̱ ani chic ta̱cua̱nk aran. Joˈ chaki chˈochˈ ta̱cana̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix naˈajeb laj Asíria ta̱cana̱k chokˈ xnaˈajeb li xul xban nak juqˈuinbil chic chixjunil li naˈajej aˈan. Tˈantˈo̱keb aj chic chi cutanquil li chacalteˈ, lix cheˈel li rochocheb. Teˈcua̱nk cuacax aran joˈqueb ajcuiˈ li xul li cuanqueb saˈ qˈuicheˈ. Saˈ xbe̱n li oqueba̱l teˈcua̱rk li soˈsol ut eb li cuarom. Ut ta̱abi̱k nak tixjap re saˈ li ventana.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xeˈxcˈul li tenamit li kˈaxal sa saˈ xchˈo̱leb nak queˈcuan ut nequeˈxcacuubresi ribeb xjuneseb rib. Queˈxye saˈ xchˈo̱leb: —La̱o nim kacuanquil. Ma̱ ani chic cuan xcuanquil chiku la̱o, chanqueb. Ilomak chanru nak xeˈosoˈ ut lix naˈajeb xcana chokˈ xnaˈajeb li joskˈ aj xul. Chixjunileb li teˈnumekˈ aran, teˈxseˈe ut teˈrecˈasi lix jolomeb nak teˈril cˈaˈru queˈxcˈul li tenamit aˈan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zephaniah-1.html>&larr;</a>&nbsp;&nbsp;<font class=titleType><b>Zephaniah (2/3)</b></font>&nbsp;&nbsp;<a href=Simple-Zephaniah-3.html>&rarr;</a>
</td></tr></table>


</body></html>
