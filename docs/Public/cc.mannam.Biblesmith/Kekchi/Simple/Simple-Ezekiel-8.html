<html><head><title>
Ezekiel (8/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-7.html>&larr;</a>&nbsp;&nbsp;<font class=titleType><b>Ezekiel (8/48)</b></font>&nbsp;&nbsp;<a href=Simple-Ezekiel-9.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>O̱b cutan chic xticlajic li xcuak li po re li xcuak chihab kacˈambal Babilonia nak la̱in chunchu̱quin saˈ cuochoch cuochbeneb li nequeˈcˈamoc be saˈ xya̱nkeb li ralal xcˈajol laj Judá. Ut la̱in quicuecˈa nak quixqˈue cue lix cuanquil li Ka̱cuaˈ li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quicuil jun li chanchan cui̱nk. Quicˈutun chicuu nak naticla saˈ xcˈa̱mal xsaˈ toj takˈa saˈ li rok chanchan xam. Ut naticla saˈ xcˈa̱mal xsaˈ toj saˈ lix jolom chanchan li chˈi̱chˈ nalemtzˈun.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li chanchan cui̱nk quixyeˈ li rukˈ ut quinixchap chi rismal injolom. Ut lix musikˈ li Ka̱cuaˈ quinixtaksi saˈ ikˈ saˈ choxa. Ut saˈ visión li Ka̱cuaˈ quinixcˈam toj Jerusalén saˈ li oqueba̱l re li tenamit li cuan saˈ li norte, li cuan cuiˈ li yi̱banbil dios li naqˈuehoc xjoskˈil li tzˈakal Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut aran quicuil cuiˈchic lix lokˈal li Ka̱cuaˈ lix Dioseb laj Israel, joˈ li quicuil saˈ li visión li quixcˈut chicuu nak cuanquin saˈ li ru takˈa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li yo̱quin chirilbal quixye cue: —At ralal cui̱nk, ilon saˈ li norte, chan cue. Ut la̱in quin-iloc, ut saˈ li oqueba̱l li cuan saˈ li norte li cuan cuiˈ li artal quicuil li yi̱banbil dios li xicˈ na-ileˈ xban li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li chanchan cui̱nk quixye cuiˈchic cue: —At ralal cui̱nk, ¿ma nacaqˈue retal li cˈaˈru yo̱queb chixba̱nunquil eb li ralal xcˈajol laj Israel? Xban li ma̱usilal li nequeˈxba̱nu yo̱queb chicuisinquil saˈ lin templo. Ut toj cuan cuiˈchic li cˈaˈak re ru numtajenak xyibal ru li toj ta̱cuil, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinixcˈam saˈ li oqueba̱l re li neba̱l re li templo ut quicuil jun li hopol cuan chiru li tzˈac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li chanchan cui̱nk quixye cue: —At ralal cui̱nk, nimobresi lix hopolal li tzˈac aˈan, chan. Ut la̱in quinnimobresi lix hopolal li tzˈac ut quicuil jun li oqueba̱l aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye cue: —Ocan ut ta̱cuil li ma̱usilal ut li yibru naˈleb yo̱queb chixba̱nunquil saˈ li naˈajej aˈan, chan cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in quin-oc saˈ li naˈajej aˈan ut quicuil. Yi̱banbil chiru li tzˈac retalil li cˈantiˈ ut li xul li nequeˈxquelo ribeb chiru chˈochˈ ut li xul li kˈaxal yibeb ru. Ut quicuil ajcuiˈ li yi̱banbil dios li nequeˈxlokˈoni eb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut aran xakxo̱queb li laje̱b xca̱cˈa̱l (70) chi cui̱nk li nequeˈcˈamoc be saˈ xya̱nkeb laj Israel. Saˈ xya̱nkeb aˈan cuan laj Jaazanías li ralal laj Safán. Saˈ rukˈ li junju̱nk cuan lix sansar ut yo̱ chi takecˈ lix sibel li pom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li chanchan cui̱nk quixye cue: —At ralal cui̱nk, ¿ma xaqˈue retal li cˈaˈru yo̱queb chixba̱nunquil eb li nequeˈcˈamoc be saˈ xya̱nkeb laj Israel? Chixjunileb yo̱queb chixlokˈoninquileb li yi̱banbil dios chi mukmu. Ut nequeˈxye nak la̱in incˈaˈ nacuil li cˈaˈru nequeˈxba̱nu. Nequeˈxye nak la̱in xintzˈekta̱na lix naˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan kˈaxal cuiˈchic yibru li cˈaˈru ta̱cuil mokon, chan cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan quinixcˈam saˈ li oqueba̱l re li templo, li cuan saˈ li norte. Ut queˈcuil li ixk chunchu̱queb aran. Yo̱queb chi ya̱bac chirix lix dios Tamuz xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li chanchan cui̱nk quixye cue: —At ralal cui̱nk, ¿ma nacaqˈue retal chixjunil li cˈaˈak re ru aˈin? Toj cuan cuiˈchic kˈaxal yibru li ta̱cuileb chiruheb aˈin, chan cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinixcˈam toj saˈ li oqueba̱l re li templo. Saˈ xyi lix mu cab ut li artal cuanqueb o̱b xcaˈcˈa̱l li cui̱nk. Li rixeb nacana bar cuan cuiˈ lix templo li Dios. Yo̱queb chi iloc saˈ releb sakˈe ut yo̱queb chixlokˈoninquil li sakˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li chanchan cui̱nk quixye cue: —At ralal cui̱nk, ¿ma xacuil chixjunil aˈin? ¿Ma incˈaˈ nacˈojla xchˈo̱leb laj Judá nak nequeˈxba̱nu li ma̱usilal aˈin? ¿Ma incˈaˈ tzˈakal nak nequeˈrahobtesin yalak bar? Ut nequeˈchal arin saˈ lin templo chixba̱nunquil li ma̱usilal re nak teˈxqˈue injoskˈil. Niquineˈxmajecua nak nequeˈxqˈue li rukˈ cheˈ saˈ ruˈujeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban nak cˈajoˈ lin joskˈil saˈ xbe̱neb, la̱in tinqˈueheb chixtojbal lix ma̱queb. La̱in incˈaˈ tintokˈoba ruheb chi moco tincuuxta̱naheb ru. Usta nequeˈxjap reheb chixya̱banquil lin cˈabaˈ, abanan la̱in incˈaˈ chic tincuabi lix tijeb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-7.html>&larr;</a>&nbsp;&nbsp;<font class=titleType><b>Ezekiel (8/48)</b></font>&nbsp;&nbsp;<a href=Simple-Ezekiel-9.html>&rarr;</a>
</td></tr></table>


</body></html>
