<html><head><title>
Joshua (17/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-16.html>&larr;</a>&nbsp;&nbsp;<font class=titleType><b>Joshua (17/24)</b></font>&nbsp;&nbsp;<a href=Simple-Joshua-18.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈbu̱lic chirix li naˈajej li tixcˈul laj Manasés li xbe̱n ralal laj José. Laj Maquir, aˈan li xbe̱n ralal laj Manasés. Laj Maquir, aˈan lix yucuaˈ laj Galaad. Eb li ralal xcˈajol laj Maquir cauheb rib chi pletic. Joˈcan nak queˈre̱chani li naˈajej Galaad ut Basán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈbu̱lic ajcuiˈ chirix li naˈajej li teˈxcˈul li jun chˈol chic li ralal xcˈajol laj Manasés, aˈ yal chanru xqˈuialeb li junju̱nk chˈu̱tal. Aˈaneb aˈin li queˈcˈuluc re li naˈajej li cuan jun pacˈal li nimaˈ Jordán saˈ li oeste: laj Abiezer, laj Helec, laj Asriel, laj Siquem, laj Hefer, ut laj Semida. Eb li cui̱nk aˈin, aˈaneb li ralal laj Manasés ut lix yucuaˈchineb, aˈan laj José. Ut eb aˈan queˈcuan ralal xcˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Manasés, aˈan xyucuaˈ laj Maquir. Laj Maquir, aˈan xyucuaˈ laj Galaad. Laj Galaad, aˈan xyucuaˈ laj Hefer. Ut laj Hefer, aˈan xyucuaˈ laj Zelofehad. Abanan laj Zelofehad incˈaˈ quicuan ralal. Junes xrabin. Aˈaneb aˈin xcˈabaˈeb lix rabin: lix Maala, lix Noa, lix Hogla, lix Milca ut lix Tirsa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ixk aˈin queˈco̱eb riqˈuineb laj Eleazar laj tij ut laj Josué li ralal laj Nun, rochbeneb li nequeˈcˈamoc be saˈ xya̱nkeb li tenamit ut queˈxye reheb: —Li Ka̱cuaˈ Dios quixye re laj Moisés nak ta̱qˈue kachˈochˈ la̱o, joˈ eb ajcuiˈ li kechˈalal, chanqueb. Joˈcan nak laj Josué quixqˈue xchˈochˈeb aˈan joˈ nak quixqˈue reheb li rechˈalal, joˈ quiyeheˈ reheb xban li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin nak queˈxcˈul laje̱b jachal chic li chˈochˈ saˈ xbe̱n li ac xeˈxcˈul aran Galaad ut Basán. Li naˈajej aˈan nacana jun pacˈal li nimaˈ Jordán, li cuan saˈ li este.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixcˈul laje̱b jachal chic li chˈochˈ laj Manasés xban nak li o̱b chi xrabin laj Zelofehad queˈqˈueheˈ xchˈochˈeb joˈ nak queˈqˈueheˈ xchˈochˈeb li cui̱nk. Li naˈajej Galaad, aˈan li quiqˈueheˈ reheb li jun chˈol chic li ralal xcˈajol laj Manasés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej li quiqˈueheˈ reheb li ralal xcˈajol laj Manasés naticla chak saˈ li naˈajej Aser. Nacuulac saˈ li naˈajej Micmetat li cuan saˈ xcaˈyaba̱l li naˈajej Siquem. Naxic toj cuan cuiˈ li naˈajej Tapúa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li naˈajej li cuanqueb xcue̱nt Tapúa, aˈan reheb li ralal xcˈajol laj Manasés. Abanan li tenamit Tapúa li cuan saˈ li nuba̱l, aˈan reheb li ralal xcˈajol laj Efraín.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuan ajcuiˈ naˈajej queˈtzˈak li ralal xcˈajol laj Efraín xcomon lix naˈajeb li ralal xcˈajol laj Manasés. Li tenamit aˈin li queˈtzˈak li ralal xcˈajol laj Manasés, aˈan naticla chak cuan cuiˈ li nimaˈ Caná li cuan saˈ li sur ut nacuulac saˈ li nuba̱l li nacana saˈ li norte. Nacuulac toj saˈ li na-oc cuiˈ li nimaˈ saˈ li palau Mediterráneo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej li quitzˈak laj Efraín, aˈan li cuan saˈ li sur. Ut li naˈajej li quitzˈak laj Manasés, aˈan li cuan saˈ li norte. Ut li nuba̱l reheb li naˈajej aˈan, aˈan li palau Mediterráneo saˈ li oeste. Naxcˈul rib lix naˈajeb riqˈuin lix naˈaj laj Aser saˈ li norte ut naxcˈul ajcuiˈ rib lix naˈajeb riqˈuin lix naˈaj laj Isacar saˈ li este.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan li naˈajej quitzˈak laj Manasés xcomon lix naˈajeb laj Isacar. Aˈaneb aˈin lix cˈabaˈeb: Aser ut Bet-seán rochben li cocˈ cˈaleba̱l; Ibleam rochben li cocˈ cˈaleba̱l joˈ ajcuiˈ li tenamit Dor ut li tenamit Endor rochbeneb li cocˈ cˈaleba̱l; li tenamit Taanac ut eb li cocˈ cˈaleba̱l joˈ ajcuiˈ li tenamit Meguido rochbeneb li oxib chi tenamit li cuanqueb saˈ xbe̱n bol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ralal xcˈajol laj Manasés incˈaˈ queˈru risinquileb laj cananeo saˈ xya̱nkeb xban nak eb laj cananeo incˈaˈ queˈraj e̱lc saˈ li naˈajej aˈan. Joˈcan nak queˈcana chi cua̱nc saˈ xya̱nkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan nak eb laj Israel queˈrecˈa nak queˈcacuu xmetzˈe̱uheb, queˈxye reheb laj cananeo nak tento teˈtojok. Ut incˈaˈ queˈrisiheb aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ralal xcˈajol laj José queˈa̱tinac riqˈuin laj Josué ut queˈxye re: —¿Cˈaˈut nak incˈaˈ qˈui li kanaˈaj li xaqˈue ke? La̱o nabalo xban nak li Ka̱cuaˈ yo̱ chikosobtesinquil toj chalen anakcuan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Josué quichakˈoc ut quixye reheb: —Cui la̱ex nabalex, ayukex saˈ li qˈuicheˈ ut te̱cˈale ru. Saˈ li naˈajej aˈan cuanqueb laj ferezeo ut eb laj refaíta. Ayukex aran xban nak li naˈajej aˈin incˈaˈ chic natzˈakloc chokˈ e̱re, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li ralal xcˈajol laj José queˈxye: —Li naˈajej li tzu̱l ru incˈaˈ ta̱tzˈaklok chokˈ ke. Ut eb laj cananeos li cuanqueb saˈ li naˈajej aˈan, joˈ ajcuiˈ li cuanqueb saˈ li ru takˈa cuanqueb xcarruaje re pletic. Joˈcan ajcuiˈ li cuanqueb Bet-seán, joˈ ajcuiˈ li cuanqueb saˈ li cˈaleba̱l. Joˈcan ajcuiˈ li cuanqueb saˈ li ru takˈa Jezreel, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Josué quixye reheb li ralal xcˈajol laj Efraín ut reheb li ralal xcˈajol laj Manasés: —La̱ex kˈaxal nabalex ut cau e̱rib. ¿Ma incˈaˈ ta biˈ ta̱ru̱k te̱re̱chani li naˈajej aˈan?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex te̱re̱chani chixjunil li naˈajej li tzu̱l ru ut te̱cˈale. Ta̱cˈanjelak che̱ru li qˈuicheˈ. Te̱risiheb laj cananeo saˈ li naˈajej aˈan. Usta cuanqueb xcarruaje re pletic ut usta kˈaxal cauheb rib, la̱ex tex-e̱chani̱nk re, chan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-16.html>&larr;</a>&nbsp;&nbsp;<font class=titleType><b>Joshua (17/24)</b></font>&nbsp;&nbsp;<a href=Simple-Joshua-18.html>&rarr;</a>
</td></tr></table>


</body></html>
