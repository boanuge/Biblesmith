<html><head><title>
Malachi (1/4)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;<font class=titleType><b>Malachi (1/4)</b></font>&nbsp;&nbsp;<a href=Simple-Malachi-2.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li a̱tin li quixye li Ka̱cuaˈ re li profeta Malaquías chirix li cˈaˈru teˈxcˈul eb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—La̱in junelic nequexinra, chan li Ka̱cuaˈ reheb laj Israel. —Abanan la̱ex nequeye, “¿Chanru nak takanau nak nocoa̱ra?” chanquex. ¿Ma ma̱cuaˈ ta biˈ ri̱tzˈin laj Esaú laj Jacob? La̱in xinra aˈan, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Xintzˈekta̱na laj Esaú. Ut xinsukˈisi lix naˈaj chokˈ chaki chˈochˈ li cha̱bil tzu̱l nak quicuan. Xincanab lix chˈochˈ chokˈ xnaˈajeb li joskˈ aj xul, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cui ta teˈxye li ralal xcˈajol laj Esaú li cuanqueb saˈ li tenamit Edom, “Xeˈxsach ru li katenamit, abanan takacuaclesi cuiˈchic li katenamit,” chaˈkeb. Abanan li Ka̱cuaˈ li kˈaxal nim xcuanquil tixye: —Eb aˈan teˈxcuaclesi cuiˈchic lix tenamiteb ut la̱in tinsach cuiˈchic ru. “Numtajenak chi ma̱usilal lix tenamiteb” chaˈkeb re. Ut ta̱yehekˈ ajcuiˈ re, “Li tenamit aˈan junelic yo̱ xjoskˈil li Dios saˈ xbe̱n.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Riqˈuin ajcuiˈ xnakˈ e̱ru te̱ril li cˈaˈru ta̱cˈulma̱nk. Ut te̱ye, “Chinima̱k taxak xlokˈal li nimajcual Dios yalak bar,” chaˈkex.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin quixye li nimajcual Dios reheb laj tij: —Junak alalbej naxqˈue xlokˈal lix yucuaˈ. Ut junak aj cˈanjel naxqˈue xlokˈal lix patrón. Cui la̱in le̱ Yucuaˈ, ¿cˈaˈut nak incˈaˈ nequeqˈue inlokˈal? Ut cui la̱in le̱ patrón, ¿cˈaˈut nak incˈaˈ niquine̱qˈue saˈ xnakˈ e̱ru? La̱ex niquine̱tzˈekta̱na. Ut nequeye, “¿Cˈaˈru xatkatzˈekta̱na cuiˈ?” chanquex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex nequemayeja saˈ xbe̱n lin artal li yibru tzacae̱mk. Ut nequeye, “¿Cˈaˈru xkamux cuiˈ a̱cuu?” chanquex. Nequemux cuu nak nequetzˈekta̱na lin artal riqˈuin xqˈuebal li mayej incˈaˈ us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex nequecˈoxla nak naru te̱mayeja chicuu li xul yaj, joˈ li mutzˈ ru, malaj li ye̱k rok. ¿Ma us ta biˈ aˈan? Ayukex ut sihomak aˈan re li acuabej saˈ le̱ tenamit. ¿Ma ta̱cuulak na chiru aˈan? Ut, ¿ma tixcˈul na che̱ru chi sa saˈ xchˈo̱l? chan li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut anakcuan, tijonkex. Chextzˈa̱ma̱nk taxak chiru li Ka̱cuaˈ re nak aˈan ta̱ruxta̱na e̱ru. Abanan cui incˈaˈ nequecanab xba̱nunquil li incˈaˈ us, ¿chanru nak ta̱ruxta̱na e̱ru li Dios chi joˈcan?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ li nimajcual Dios quixye: —Us raj cuan ta junak e̱re tixtzˈap raj xpuertil lin templo re nak ma̱ ani chic ta̱oc aran chixtzˈabbal li xam saˈ xbe̱n lin artal chi ma̱cˈaˈ rajbal. La̱in incˈaˈ sa saˈ inchˈo̱l e̱riqˈuin ut incˈaˈ chic tincˈul li nequemayeja chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yalak bar saˈ ruchichˈochˈ ta̱qˈuehekˈ inlokˈal xbaneb li cuanqueb saˈ li xni̱nkal ru tenamit. Ut yalak bar saˈ eb li naˈajej teˈxqˈue xlokˈal incˈabaˈ riqˈuin xcˈatbal li sununquil ban chicuu ut riqˈuin li cha̱bil mayej li teˈxmayeja. Nimanbilak lin cˈabaˈ saˈ eb li jalan tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan la̱ex nequemux cuu nak nequeye nak ma̱cˈaˈ na-oc cuiˈ lin artal ut nequeye nak ma̱cˈaˈ na-oc cuiˈ li mayej li naqˈueheˈ aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex nequeye, “Xotitzˈ chi mayejac chiru li Ka̱cuaˈ.” La̱ex niquine̱tzˈekta̱na. Nequecˈam chak li xul li elkˈanbil malaj ut li ye̱k rok, malaj ut li xul yaj ut nequemayeja saˈ lin artal. ¿Ma tincˈul ta biˈ chi sa saˈ inchˈo̱l li mayej aˈan?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tzˈekta̱nanbilak li ani nabalakˈin riqˈuin xyechiˈinquil jun li cha̱bil xul te̱lom chokˈ xmayej ut incˈaˈ ajcuiˈ naxqˈue. Naxmayeja ban li xul li yaj li incˈaˈ us. La̱in li tzˈakal Rey, chan li nimajcual Dios, ut xucuanbilak cuu saˈ xya̱nkeb li xni̱nkal ru tenamit.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;&nbsp;&nbsp;<font class=titleType><b>Malachi (1/4)</b></font>&nbsp;&nbsp;<a href=Simple-Malachi-2.html>&rarr;</a>
</td></tr></table>


</body></html>
