<html><head><title>
Isaiah (63/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-62.html>&larr;</a>&nbsp;&nbsp;<font class=titleType><b>Isaiah (63/66)</b></font>&nbsp;&nbsp;<a href=Simple-Isaiah-64.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>—¿Ani li cak rakˈ li yo̱ chak chi cha̱lc Bosra li cuan aran Edom? ¿Ani li cˈajoˈ xchˈinaˈusal li rakˈ li yo̱ chak chi cha̱lc riqˈuin xcuanquil ut xlokˈal? La̱in li Ka̱cuaˈ li nina̱tinac saˈ ti̱quilal ut nim incuanquil chi coloc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈut nak cak la̱ cuakˈ? Chanchan li ac xatyatzˈoc chak uvas riqˈuin la̱ cuok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan yatzˈoc uvas yo̱quin xban nak xinyekˈiheb saˈ cuok li xicˈ nequeˈiloc cue ut ma̱ ani xtenkˈan cue. Cˈajoˈ lin joskˈil. Joˈcan nak xinyekˈiheb saˈ cuok li xicˈ nequeˈiloc cue toj retal xinsach ruheb. Ut lix quiqˈueleb xnakˈ chiru li cuakˈ. X-osoˈ li cuakˈ saˈ lix quiqˈueleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xcuulac xcutanquil nak tinqˈue re̱kaj li rahobtesi̱nc li queˈxba̱nu reheb lin tenamit. Xcuulac xkˈehil nak tincoleb lin tenamit saˈ rukˈeb li xicˈ nequeˈiloc reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quicuil nak ma̱ ani natenkˈan cue. Quisach inchˈo̱l nak ma̱ jun xtenkˈan cue. Xban nak yo̱ injoskˈil, xincacuubresi inchˈo̱l ut yal injunes xinnumta saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban nak yo̱ injoskˈil, xinsacheb ru li tenamit, li xicˈ nequeˈiloc cue. Xhoyeˈ lix quiqˈueleb saˈ chˈochˈ nak xeˈosoˈ, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinye resil li rusilal li Dios li nacuan chi junelic. Tinbicha lix lokˈal xban li cˈaˈru naxba̱nu. Quirosobtesiheb laj Israel xban nak junelic na-uxta̱nan u ut junelic narahoc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye: —Aˈaneb li cualal incˈajol. Incˈaˈ tineˈxbalakˈi, chan. Joˈcan nak quixcoleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quiyotˈeˈ xchˈo̱l li Ka̱cuaˈ xban li raylal li yo̱queb chixcˈulbal eb laj Israel. Ut lix takl, aˈan li quicoloc reheb. Xban nak li Dios naxraheb ut naruxta̱na ruheb, joˈcan nak quixcoleb. Ut aˈan qui-iloc chak reheb chalen chak najter.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Usta quirosobtesiheb, abanan eb laj Israel queˈxtzˈekta̱na toj retal nak quirahoˈ xchˈo̱l lix Santil Musikˈ. Joˈcan nak li Ka̱cuaˈ quijoskˈoˈ ut xicˈ chic queˈileˈ xban. Ut quixqˈueheb chi rahobtesi̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li tenamit queˈjulticoˈ re chanru nak queˈcuan junxil nak laj Moisés laj cˈanjel chiru li Dios quicˈamoc be chiruheb. Ut queˈxye: —¿Ma ma̱cuaˈ ta biˈ li Dios li quitenkˈan reheb li tenamit chi numecˈ jun pacˈal li palau rochbeneb li nacˈamoc be chiruheb? ¿Ma ma̱cuaˈ ta biˈ li Dios quicˈamoc be chiruheb riqˈuin lix Santil Musikˈ?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma ma̱cuaˈ ta biˈ li Dios quitenkˈan re laj Moisés chixba̱nunquil li sachba chˈo̱lej riqˈuin xnimal xcuanquil? ¿Ma ma̱cuaˈ ta biˈ li Dios li quijachoc ru li palau chiruheb li ralal xcˈajol re nak ta̱qˈuehekˈ xlokˈal chi junelic?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma ma̱cuaˈ ta biˈ li Dios li quiberesin reheb saˈ xchamal li palau? Queˈnumeˈ jun pacˈal ut incˈaˈ queˈxtich li rokeb. Chanchaneb li cacua̱y nak nanumeˈ saˈ li ru takˈa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix musikˈ li Dios qui-iloc reheb. Chanchaneb li queto̱mk li yo̱queb chi ichajibc saˈ li ru takˈa. Quixberesiheb lix tenamit chi joˈcan re nak ta̱qˈuehekˈ xlokˈal lix santil cˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Ka̱cuaˈ, li cuancat saˈ li santil choxa, qˈue chak retal li cˈaˈru yo̱co chixcˈulbal toj saˈ li lokˈlaj naˈajej li cuancat cuiˈ. ¿Ma incˈaˈ narahoˈ a̱chˈo̱l chikilbal? ¿Cˈaˈut nak incˈaˈ nacaqˈue a̱chˈo̱l chikatenkˈanquil riqˈuin la̱ cuanquil? ¿Ma incˈaˈ ta̱ru̱k ta̱cuuxta̱na ku?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>At Ka̱cuaˈ, la̱at li kayucuaˈ usta laj Abraham ut laj Israel (Jacob) incˈaˈ queˈxnau ku. La̱at li kayucuaˈ. Ut la̱at laj Colol ke chalen chak najter.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>At Ka̱cuaˈ, ¿cˈaˈut nak nocoa̱canab chixba̱nunquil li incˈaˈ us? ¿Cˈaˈut nak xacacuubresi kachˈo̱l re nak incˈaˈ chic takaqˈue a̱lokˈal? Tatsukˈi̱k ta cuiˈchic kiqˈuin, at Ka̱cuaˈ, xban nak nacaraheb li nequeˈcˈanjelac cha̱cuu. Tatsukˈi̱k taxak kiqˈuin saˈ xcˈabaˈeb lix te̱paleb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Moco najt ta xeˈcuan la̱ santil tenamit saˈ lix naˈajeb. Anakcuan eb li xicˈ nequeˈiloc ke xeˈxyekˈi saˈ rokeb la̱ santil templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchano jun li tenamit li ma̱ jun sut xataklan saˈ xbe̱n. Chanchan li ma̱ jun sut xkacˈabaˈi la̱ cˈabaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-62.html>&larr;</a>&nbsp;&nbsp;<font class=titleType><b>Isaiah (63/66)</b></font>&nbsp;&nbsp;<a href=Simple-Isaiah-64.html>&rarr;</a>
</td></tr></table>


</body></html>
