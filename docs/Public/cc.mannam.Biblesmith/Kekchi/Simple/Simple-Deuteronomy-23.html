<html><head><title>
Deuteronomy (23/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-22.html>&larr;</a>&nbsp;&nbsp;<font class=titleType><b>Deuteronomy (23/34)</b></font>&nbsp;&nbsp;<a href=Simple-Deuteronomy-24.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui jun li cui̱nk pucˈul xnakˈ lix tzˈejcual malaj ut tokbil lix tzˈejcual, aˈan incˈaˈ naru ta̱oc chokˈ xcomoneb laj Israel, lix tenamit li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li incˈaˈ sumsu̱queb lix naˈ xyucuaˈeb, incˈaˈ naru teˈoc chokˈ xcomoneb laj Israel, chi moco li ralal xcˈajol, usta toj saˈ li laje̱b xte̱paleb li ralal xcˈajol li teˈcua̱nk mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ naru teˈoc chokˈ xcomoneb laj Israel lix tenamit li Dios eb laj amonita, chi moco laj moabita, chi moco li ralal xcˈajol usta toj chirix li laje̱b xte̱paleb li ralal xcˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ naru teˈoc chokˈ xcomoneb laj Israel xban nak incˈaˈ queˈcuulac che̱cˈulbal, chi moco queˈxqˈue e̱cua e̱rucˈa nak quex-el chak Egipto. Ut queˈxtoj laj Balaam chixtzˈa̱manquil ma̱usilal saˈ e̱be̱n. Laj Balaam, aˈan li ralal laj Beor. Petor xtenamit, li cuan saˈ xcue̱nt Mesopotamia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan, li Ka̱cuaˈ le̱ Dios incˈaˈ quirabi li cˈaˈru quixye laj Balaam. Quixsukˈisi ban chokˈ usilal li ma̱usilal li quixtzˈa̱ma saˈ e̱be̱n xban nak li Ka̱cuaˈ le̱ Dios kˈaxal nequexra.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ te̱cˈam e̱rib saˈ usilal riqˈuineb li tenamit aˈan, chi moco te̱sicˈ li us chokˈ reheb joˈ najtil yoˈyo̱kex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ xicˈ te̱ril eb laj Edom xban nak eb aˈan le̱ rechˈalal. Ut incˈaˈ xicˈ te̱ril eb laj Egipto xban nak quexcuan saˈ lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rox xte̱paleb li ralal xcˈajol eb aˈan naru teˈoc chokˈ xcomoneb laj Israel lix tenamit li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak acak xic e̱re chi pletic riqˈuineb li xicˈ nequeˈiloc e̱re cheqˈuehak retal re nak incˈaˈ te̱ba̱nu li cˈaˈak re ru incˈaˈ us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui cuan junak cui̱nk saˈ e̱ya̱nk ac xmux rib xban nak x-el xyaˈal lix tzˈejcual chiru kˈojyi̱n, li jun aˈan ta̱e̱lk saˈ e̱ya̱nk ut ta̱xic chirix li naˈajej li cuanqueb cuiˈ le̱ muheba̱l. Incˈaˈ chic naru ta̱oc saˈ li naˈajej li cuanquex cuiˈ chiru chixjunil li cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ta̱ecuu̱k, ta̱ati̱nk ut naru na-oc cuiˈchic saˈ li naˈajej li cua̱nkex cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tento nak cua̱nk junak naˈajej chirix li naˈajej li cuan cuiˈ le̱ muheba̱l re texxic cuiˈ xtzˈekbal e̱rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut te̱cˈam ajcuiˈ junak le̱ cheˈ kˈes ruˈuj re te̱bec xnaˈaj le̱ tzˈekom ut te̱tzˈap li xbe̱n riqˈuin chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Te̱ba̱nu chi joˈcan xban nak li Ka̱cuaˈ le̱ Dios cua̱nk saˈ li naˈajej li cua̱nkex cuiˈ re texcol ut re ajcuiˈ nak texqˈue chi numta̱c saˈ xbe̱neb li xicˈ nequeˈiloc e̱re. Joˈcan nak li naˈajej li cua̱nkex cuiˈ santak re nak li Ka̱cuaˈ le̱ Dios incˈaˈ ta̱ril li cˈaˈak re ru tzˈaj saˈ e̱ya̱nk. Ut re ajcuiˈ nak incˈaˈ texcanab e̱junes yal xban li cˈaˈak re ru incˈaˈ us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui junak li lokˈbil mo̱s nacuulac e̱riqˈuin chixcolbal rib, me̱kˈaxtesi chic re lix patrón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Te̱canab chi cua̱nc e̱riqˈuin saˈ li tenamit li naraj ut saˈ li naˈajej li nacuulac chiru. Ut incˈaˈ te̱rahobtesi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ jun aj Israel tixcˈayi rib, usta ixk, usta cui̱nk, joˈ nequeˈxba̱nu li nequeˈxlokˈoni li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut incˈaˈ naru teˈxqˈue chokˈ xmayej saˈ lix tabernáculo li Ka̱cuaˈ le̱ Dios li tumin li nequeˈxcˈul li nequeˈxcˈayi ribeb. Incˈaˈ naru nequeˈxtoj riqˈuin li tumin aˈan li cˈaˈru xeˈxyechiˈi re li Dios. Li Ka̱cuaˈ xicˈ naril li ma̱c aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak te̱toˈoni li cˈaˈak re ru reheb le̱ rech tenamitil, usta tumin, usta tzacae̱mk, usta cˈaˈak chic re ru, incˈaˈ naru te̱patzˈ ral.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Caˈaj cuiˈ li jalaneb xtenamit naru te̱patzˈ ral li cˈaˈru te̱toˈoni reheb. Abanan le̱ rech tenamitil incˈaˈ naru te̱patzˈ ral li cˈaˈru te̱toˈoni reheb. Cheba̱nuhak aˈin re nak texrosobtesi li Ka̱cuaˈ le̱ Dios ut re ajcuiˈ nak us tex-e̱lk riqˈuin chixjunil li te̱ba̱nu saˈ li naˈajej li ta̱qˈuehekˈ e̱re xban li Dios re texcua̱nk cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui cuan li cˈaˈru te̱yechiˈi re li Ka̱cuaˈ le̱ Dios, mexbay chixqˈuebal. Li Ka̱cuaˈ tixcanab saˈ e̱be̱n xtojbal ut cuan e̱ma̱c cui incˈaˈ nequetoj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan ma̱cˈaˈak le̱ ma̱c cui incˈaˈ nequeyechiˈi cˈaˈak re ru re li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cˈaˈru nequeyechiˈi re li Dios xba̱nunquil, tento nak te̱ba̱nu, xban nak yal e̱junes xeyechiˈi chi incˈaˈ minbil e̱re xba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui nequexxic saˈ xnaˈajeb lix uvas le̱ rech cabal, naru te̱lou li ru toj ta̱cˈojla̱k e̱chˈo̱l, abanan incˈaˈ naru te̱xoc li ru saˈ le̱ chacach re te̱cˈam che̱rix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak tex-oc saˈ xnaˈaj lix trigo le̱ ras e̱ri̱tzˈin, naru te̱risi li ru riqˈuin le̱ rukˈ, abanan incˈaˈ naru te̱set riqˈuin chˈi̱chˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-22.html>&larr;</a>&nbsp;&nbsp;<font class=titleType><b>Deuteronomy (23/34)</b></font>&nbsp;&nbsp;<a href=Simple-Deuteronomy-24.html>&rarr;</a>
</td></tr></table>


</body></html>
