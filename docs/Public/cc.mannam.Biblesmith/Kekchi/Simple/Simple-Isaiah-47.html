<html><head><title>
Isaiah (47/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-46.html>&larr;</a>&nbsp;&nbsp;<font class=titleType><b>Isaiah (47/66)</b></font>&nbsp;&nbsp;<a href=Simple-Isaiah-48.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Ex aj Babilonia, cubsihomak e̱rib. Chunlankex saˈ chˈochˈ chi ma̱cˈaˈ chic e̱cuanquil. Junxil chanchanex jun li tukˈ ix xban nak la̱ex ma̱ jun sut xexchapeˈ xban jalan tenamit. Abanan anakcuan moco joˈcanex ta chic. La̱ex li raro̱quex nak xexcuan texcana̱k chokˈ rahobtesinbil mo̱s.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chapomak e̱caˈ ut ocanquex chixqueˈbal le̱ cˈaj. Isihomak le̱ tˈicr li nequetzˈap cuiˈ le̱ ru. Ut taksihomak le̱ rakˈ re nak texnumekˈ saˈ li haˈ chi ma̱cˈaˈ le̱ xa̱b.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan ta̱cˈutu̱nk chiruheb chixjunileb li cˈaˈak re ru xuta̱nal xlaje̱ba̱nu. Chicˈutu̱nk nak muxbil chic e̱ru. La̱in tinqˈue re̱kaj e̱re li rahobtesi̱nc xeba̱nu ut ma̱ ani ta̱ru̱k ta̱colekˈ chicuu, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Colol ke, aˈan li nimajcual Dios, lix santil Dios eb laj Israel. Naxye:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>—La̱ex aj Babilonia, cˈojlankex ut mex-ecˈan chic. Cana̱kex saˈ kˈojyi̱n xban nak ma̱cˈaˈ chic e̱cuanquil saˈ xbe̱neb li xni̱nkal tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak yo̱ injoskˈil saˈ xbe̱n lin tenamit quinkˈaxtesiheb saˈ e̱rukˈ la̱ex. Quinqˈue lin tenamit chi cˈutecˈ xxuta̱n. Ut la̱ex incˈaˈ xeril xtokˈoba̱l ruheb. Usta ac ti̱xeb, xeqˈueheb chi cˈanjelac chi cau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex queye, “Junelic ta̱cua̱nk kacuanquil.” Abanan incˈaˈ quecˈoxla li cˈaˈru queba̱nu, chi moco quecˈoxla li cˈaˈru yo̱quex chixcˈulbal anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak cherabihak li yo̱quin chixyebal e̱re, la̱ex li nequexcuan chi sa saˈ e̱chˈo̱l. La̱ex cˈojcˈo e̱chˈo̱l ut nequecˈoxla nak ma̱cˈaˈ te̱cˈul ut nequeye saˈ e̱chˈo̱l: La̱o cuan kacuanquil. Ma̱ ani chic cuan xcuanquil joˈ li kacuanquil la̱o, chanquex. Saˈ e̱chˈo̱l la̱ex nak ma̱ jaruj te̱cˈul li raylal joˈ nequeˈxcˈul li ixk li nequeˈcam xbe̱lomeb malaj ut joˈ eb li nequeˈcam li ralal xcˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan kˈaxal ra te̱cˈul. Saˈ junpa̱t ta̱cha̱lk li raylal saˈ e̱be̱n. Chiru jun cutan ta̱sachekˈ le̱ cuanquil. Chanchanakex chic junak li ixk li xcam xbe̱lom malaj ut joˈ junak li xcam ralal xcˈajol. Usta la̱ex aj kˈe ut usta nequenau tu̱lac, abanan incˈaˈ ta̱ru̱k te̱col e̱rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xecˈojob e̱chˈo̱l riqˈuin li ma̱usilal xeba̱nu ut xeye, “Ma̱ ani na-iloc ke,” chanquex. Xebalakˈi e̱rib xban nak xecˈoxla nak cuan e̱naˈleb ut xeye, “La̱o kˈaxal cuan kacuanquil. Ma̱ jun chic cuan xcuanquil joˈ la̱o,” chanquex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cha̱lk li raylal saˈ e̱be̱n ut incˈaˈ ta̱ru̱k te̱col e̱rib chiru usta la̱ex aj kˈe. Chi ma̱cˈaˈ saˈ e̱chˈo̱l te̱cˈul li raylal ut ma̱cˈaˈ ta̱ru̱k te̱ba̱nu re xcolbal e̱rib. Chi incˈaˈ nequenau kˈaxal ra te̱cˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈehinkex ut tu̱lankex, joˈ yo̱quex chak chixba̱nunquil chalen saˈ e̱sa̱jilal. Te̱ril cui cuan rajbal. Te̱ril ma cauhak chic e̱rib chi numta̱c saˈ xbe̱neb li tenamit xban li tu̱lac ut li kˈehi̱nc nequeba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tacuajenakex chirabinquil li qˈuila naˈleb li nequeˈxqˈue aj qˈuehol naˈleb. Cha̱lkeb li nequeˈkˈehin riqˈuin li chahim, li nequeˈyehoc re cˈaˈru ta̱cˈulma̱nk saˈ li po junju̱nk. Cheˈxyal xkˈe che̱colbal chiru li cˈaˈru ta̱cˈulma̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb aˈan teˈsachekˈ ruheb. Incˈaˈ naru teˈxcol rixeb. Chanchanakeb li qˈuim nak teˈcˈatekˈ riqˈuin xam. Li xam aˈan ma̱cuaˈ re teˈxkˈixna ribeb. Re ban xsachbal ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb aˈan incˈaˈ textenkˈa usta xesicˈ e̱tenkˈanquil riqˈuineb chalen saˈ e̱sa̱jilal. Eb aˈan teˈxic chixba̱nunquil li cˈaˈru nequeˈraj ut texcanab e̱junes. Ma̱ jun reheb aˈan ta̱colok e̱re, chan li Ka̱cuaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-46.html>&larr;</a>&nbsp;&nbsp;<font class=titleType><b>Isaiah (47/66)</b></font>&nbsp;&nbsp;<a href=Simple-Isaiah-48.html>&rarr;</a>
</td></tr></table>


</body></html>
