<html><head><title>
Ezekiel (14/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-13.html>&larr;</a>&nbsp;&nbsp;<font class=titleType><b>Ezekiel (14/48)</b></font>&nbsp;&nbsp;<a href=Simple-Ezekiel-15.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈcuulac cuiqˈuin cuib oxibeb laj cˈamol be saˈ xya̱nkeb laj Israel re nak la̱in tinpatzˈ re li Dios cˈaˈru teˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quia̱tinac cuiqˈuin ut quixye:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, eb li cui̱nk aˈin nequeˈxqˈue xchˈo̱l chixlokˈoninquil li yi̱banbil dios li naqˈuehoc reheb chi ma̱cobc. ¿Ma ta̱ru̱k ta biˈ teˈcha̱lk chixpatzˈbal cue cˈaˈru teˈxba̱nu?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tat-a̱tinak riqˈuineb ut ta̱ye reheb joˈcaˈin naxye li nimajcual Dios: Cui junak aj Israel naxqˈue xchˈo̱l chixlokˈoninquil li yi̱banbil dios ut naxba̱nu li ma̱usilal, ut chirix aˈan naxic chixsicˈbal xnaˈleb riqˈuin junak profeta, la̱in tinsume li jun aˈan joˈ xcˈulub xcˈulbal xban nak naxlokˈoniheb li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tinba̱nu chi joˈcan re nak teˈsukˈi̱k cuiqˈuin eb laj Israel xban nak eb aˈan xineˈxtzˈekta̱na nak yo̱queb chixlokˈoninquil li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱ye reheb laj Israel li Ka̱cuaˈ xye chi joˈcaˈin: Chiyotˈekˈ e̱chˈo̱l ut jalomak e̱cˈaˈux. Canabomak xlokˈoninquil li yi̱banbil dios ut canabomak xba̱nunquil li ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui junak aj Israel malaj ut junak li jalan xtenamit li cuan saˈ xya̱nkeb laj Israel tinixtzˈekta̱na ut tixlokˈoniheb li jalanil dios, ut incˈaˈ naxcanab xba̱nunquil li ma̱c aˈan, ut chirix aˈan ta̱xic riqˈuin junak li profeta chixpatzˈbal cˈaˈru tixba̱nu, la̱in li Ka̱cuaˈ tinsume̱nk re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinrakok a̱tin saˈ xbe̱n ut tincˈut xxuta̱n chiruheb chixjunileb re nak teˈxqˈue retal nak incˈaˈ us xba̱nu li jun aˈan. Ut la̱in tincuisi saˈ xya̱nkeb lin tenamit. Ut riqˈuin aˈan te̱qˈue retal nak la̱in li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Junak profeta li ta̱balakˈi̱k tixye li moco ya̱l ta. Aˈan xban nak la̱in xincanab chi balakˈi̱c. Ut la̱in tincuisi saˈ xya̱nkeb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani tixpatzˈ xnaˈleb riqˈuin li profeta aj balakˈ, juntakˈe̱t lix tojbaleb xma̱c li teˈxcˈul, joˈ li tixpatzˈ xnaˈleb joˈ ajcuiˈ li profeta aj balakˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tinba̱nu chi joˈcan re nak eb laj Israel incˈaˈ chic tineˈxtzˈekta̱na, chi moco teˈxmux chic ribeb riqˈuin xba̱nunquil li ma̱c. Aˈanakeb lin tenamit ut la̱inak lix Dioseb, chan li Ka̱cuaˈ li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Dios quia̱tinac cuiˈchic cuiqˈuin ut quixye:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, cui li tenamit nequeˈxkˈetkˈeti ribeb chicuu ut incˈaˈ niquineˈxlokˈoni, la̱in tinqˈueheb chixtojbal lix ma̱queb. Tincuisi chiruheb lix tzacae̱mkeb ut tintakla li cueˈej saˈ xbe̱neb. Teˈca̱mk li cristian ut teˈca̱mk ajcuiˈ li xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui ta cuanqueb saˈ li tenamit aˈan laj Noé, laj Daniel, ut laj Job, caˈaj cuiˈ raj li oxib chi cui̱nk aˈan teˈcolekˈ xban nak ti̱queb xchˈo̱l. La̱in li Ka̱cuaˈ xinyehoc re aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Malaj ut tintakla li joskˈ aj xul saˈ li tenamit chixcamsinquileb li cristian, ma̱cˈaˈak chic cristian teˈcana̱k aran. Ut ma̱ ani chic ta̱ru̱k ta̱numekˈ aran xbaneb li joskˈ aj xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Relic chi ya̱l la̱in li yoˈyo̱quil Dios ninye nak usta cuanqueb raj li oxib chi cui̱nk aˈan saˈ li tenamit, eb aˈan incˈaˈ raj teˈru̱k chixcolbal li ralal xcˈajoleb. Caˈaj cuiˈ raj li oxib chi cui̱nk teˈcolekˈ ut li naˈajej ta̱cana̱k chi ma̱cˈaˈ cuan chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Malaj ut tintakla li ple̱t saˈ li tenamit aˈan ut tinye nak teˈcamsi̱k li cristian ut eb li xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Relic chi ya̱l la̱in li yoˈyo̱quil Dios ninye nak usta cuanqueb raj li oxibeb chi cui̱nk saˈ li tenamit aˈan, eb aˈan incˈaˈ raj teˈru̱k chixcolbal li ralal xcˈajoleb. Caˈaj cuiˈ raj li oxib chi cui̱nk teˈcolekˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Malaj ut tintakla li caki yajel saˈ li tenamit aˈan ut xban nak yo̱ injoskˈil saˈ xbe̱neb la̱in tincamsiheb li cristian ut eb li xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Relic chi ya̱l la̱in li yoˈyo̱quil Dios ninye nak usta cuanqueb raj li oxib chi cui̱nk, laj Noé, laj Daniel ut laj Job, eb aˈan incˈaˈ raj teˈru̱k chixcolbaleb li ralal xcˈajoleb. Caˈaj cuiˈ raj li oxib chi cui̱nk teˈcolekˈ xban nak ti̱queb xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li naxye li nimajcual Dios: Kˈaxal ra cuiˈchic chokˈ reheb laj Jerusalén nak la̱in tinrakok a̱tin saˈ xbe̱neb riqˈuin li ca̱hib chi raylal. La̱in tintakla li ple̱t, li cueˈej, li joskˈ aj xul, ut li caki yajel re nak teˈcamsi̱k li cristian ut eb li xul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan cuanqueb le̱ ralal e̱cˈajol li incˈaˈ teˈcamsi̱k. Teˈcuulak e̱riqˈuin ut la̱ex te̱qˈue retal lix ma̱usilaleb nak te̱ril li cˈaˈru teˈxba̱nu. Ut riqˈuin aˈan te̱qˈue retal nak moco yal xcuaj ta nak xinqˈue li raylal saˈ xbe̱neb laj Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak te̱ril lix yibal ru lix yehom xba̱nuhomeb ta̱cˈojla̱k e̱chˈo̱l xban nak te̱qˈue retal nak xcˈulubeb xcˈulbal li tojba ma̱c li xinqˈue saˈ xbe̱neb, chan li Ka̱cuaˈ li nimajcual Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-13.html>&larr;</a>&nbsp;&nbsp;<font class=titleType><b>Ezekiel (14/48)</b></font>&nbsp;&nbsp;<a href=Simple-Ezekiel-15.html>&rarr;</a>
</td></tr></table>


</body></html>
