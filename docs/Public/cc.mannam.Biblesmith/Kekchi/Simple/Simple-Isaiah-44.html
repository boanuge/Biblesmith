<html><head><title>
Isaiah (44/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-43.html>&larr;</a>&nbsp;&nbsp;<font class=titleType><b>Isaiah (44/66)</b></font>&nbsp;&nbsp;<a href=Simple-Isaiah-45.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Cherabihak la̱ex aj Israel ralal xcˈajolex laj Jacob laj cˈanjel chicuu. La̱ex li sicˈbil e̱ru inban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li Ka̱cuaˈ Dios. La̱in quinyoˈobtesin e̱re. Chalen saˈ le̱ yoˈlajic la̱in xintenkˈan e̱re. Mexxucuac, la̱ex aj cˈanjel chicuu. La̱ex sicˈbil e̱ru ut raro̱quex inban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinqˈue li haˈ saˈ li chaki chˈochˈ ut tinqˈueheb li nimaˈ. Tinqˈue lin musikˈ reheb le̱ ralal e̱cˈajol ut tincuosobtesiheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈta̱mk le̱ ralal e̱cˈajol joˈ nak natam li pim saˈ li cˈaleba̱l. Chanchanakeb li cheˈ li naqˈui chire li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuanqueb li teˈxye, “La̱in rehin li Ka̱cuaˈ.” Ut cuanqueb cuiˈchic li teˈxye, “La̱in rehin laj Jacob.” Ut cuanqueb li teˈxtzˈi̱ba chiruheb xtel “La̱in rehin li Ka̱cuaˈ” ut teˈxye nak aˈan xcomoneb laj Israel.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ li nimajcual Dios, lix Reyeb laj Israel ut laj Colol reheb naxye chi joˈcaˈin: —La̱in ac cuanquin ajcuiˈ chak nak toj ma̱jiˈ nayi̱ba̱c li ruchichˈochˈ. Ut cua̱nkin ajcuiˈ saˈ rosoˈjic. Ma̱cˈaˈ junak chic dios chicuu la̱in. Caˈaj cuiˈ la̱in.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma cuan ta biˈ junak li quixye cˈaˈru ta̱cˈulma̱nk chalen saˈ xticlajic ut li ta̱cha̱lk mokon? ¿Ma cuan ta biˈ junak li quiru xba̱nunquil li quinba̱nu la̱in nak quinxakabeb lin tenamit saˈ xnaˈajeb junxil? Cui cuan junak, xyehak chak cˈaˈru ta̱cˈulma̱nk mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ex intenamit, mexxucuac. La̱ex nequenau nak chalen chak junxil la̱in quinchˈolob xya̱lal cˈaˈru ta̱cˈulma̱nk. ¿Ma cuan ta biˈ junak chic Dios chicuu la̱in? La̱ex nequenau nak ma̱cˈaˈ chic junak dios chicuu la̱in. Caˈaj cuiˈ la̱in.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li nequeˈyi̱ban re li yi̱banbil dios ma̱cˈaˈ nequeˈoc cuiˈ. Ut lix dioseb li nequeˈxyi̱b ma̱cˈaˈ nequeˈoc cuiˈ. Eb aˈan nequeˈxnau nak li cˈaˈru nequeˈxba̱nu, aˈan ajcuiˈ nabalakˈin reheb xban nak lix dioseb incˈaˈ nequeˈiloc ut ma̱cˈaˈ nequeˈxnau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani naxyi̱b junak xdios riqˈuin cheˈ malaj ut riqˈuin chˈi̱chˈ ma̱cˈaˈ na-oc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li nequeˈyi̱ban re li yi̱banbil dios aˈin xuta̱nal teˈe̱lk joˈ ajcuiˈ li nequeˈlokˈonin re xban nak yal cui̱nkeb li queˈyi̱ban re. Nak teˈxchˈutub ribeb saˈ rakleb a̱tin, sachso̱keb xchˈo̱l ut xuta̱nal teˈe̱lk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junak laj tenol chˈi̱chˈ naxqˈue lix chˈi̱chˈ saˈ xam re tixyi̱b li cˈaˈru naraj. Riqˈuin xmetzˈe̱u naxten chi martillo. Abanan cui incˈaˈ ta̱tzaca̱nk, ta̱lajk lix metzˈe̱u. Cui incˈaˈ ta̱ucˈak, incˈaˈ chic tixcuy cˈanjelac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut junak laj pechˈ naxbis riqˈuin bisleb li cˈaˈru naraj xyi̱banquil ut naxtzˈi̱ba retalil. Naxjiˈ ru lix cheˈ riqˈuin chˈi̱chˈ. Naxqˈue retalil li jalam u̱ch ut naxyi̱b joˈ riloba̱l li cui̱nk re nak chˈinaˈus ta̱e̱lk re tixqˈue saˈ rochoch.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Naxtˈan li cheˈ chacalteˈ malaj ut li ciprés ut li ji li naqˈui saˈ qˈuicheˈ saˈ xya̱nkeb li ni̱nki cheˈ. Malaj ut narau li chaj ut li hab naqˈuiresin re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk naxyocˈ li cheˈ chokˈ xsiˈ ut riqˈuin aˈan naxkˈixna rib. Naxtzˈab lix xam re tixyi̱b lix caxlan cua. Ut riqˈuin ajcuiˈ li cheˈ aˈan naxyi̱b lix dios re tixlokˈoni. Naxyi̱b lix jalam u̱ch ut naxcuikˈib rib chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jun jachal li cheˈ naxcˈat chokˈ xsiˈ ut aran naxcˈub lix tzacae̱mk. Naxpom lix tib ut naxtiu toj nacˈojla xchˈo̱l. Nakˈixin chiru li xam ut naxye: —Cˈajoˈ xsahil li xam. Xinxkˈixna, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Riqˈuin li jun jachal chic naxyi̱b jun li jalam u̱ch chokˈ xdios. Naxcuikˈib rib chiru ut naxlokˈoni. Natijoc ut natzˈa̱man chiru ut naxye re li jalam u̱ch aˈan: —La̱at lin dios. China̱col, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li nequeˈyi̱ban re li dios aˈan incˈaˈ nequeˈxtau xya̱lal xban nak chanchaneb li mutzˈ. Incˈaˈ nequeˈraj xtaubal xya̱lal xban nak ma̱cˈaˈeb xnaˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk li quiyi̱ban re ma̱cˈaˈ xnaˈleb. Incˈaˈ nacˈoxlac chi moco naru tixye, “Jun jachal li cheˈ xincˈat. Xinyi̱b lin tzacae̱mk ut xinpom lin tib ut xincuaˈac. ¿Ma tinyi̱b ta biˈ li dios cheˈ li ma̱cˈaˈ na-oc cuiˈ riqˈuin li jun jachal chic? ¿Ma naru ta biˈ tincuikˈib cuib chiru jun tokolak li cheˈ?”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchan nak naxcuaˈ li cha. Naxqˈue rib chi balakˈi̱c. Incˈaˈ naru tixcol rib chiru li ticˈtiˈ. Incˈaˈ naru tixye, “moco dios ta li cuan saˈ lin nim ukˈ.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —La̱ex aj Israel, la̱ex ralal xcˈajol laj Jacob. Chijulticokˈ taxak e̱re li naˈleb aˈin. La̱ex aj cˈanjel chicuu. La̱in quinyoˈobtesin e̱re. La̱ex aj Israel, incˈaˈ taxak tinsachk saˈ e̱chˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xinsachoc re le̱ ma̱c joˈ nak nasach li chok. Sukˈinkex cuiqˈuin xban nak la̱in xincoloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan nak tixjap re chi bicha̱nc li choxa re xqˈuebal xlokˈal li Ka̱cuaˈ. Chanchan nak tixjap re li chamal li ruchichˈochˈ, joˈ ajcuiˈ li tzu̱l ut chixjunil li cheˈ li cuan saˈ qˈuicheˈ. Teˈsahokˈ saˈ xchˈo̱leb xban nak li Ka̱cuaˈ quixcˈutbesi lix cuanquilal nak quixcoleb laj Israel li ralal xcˈajol laj Jacob.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li quixye li Ka̱cuaˈ: —La̱in li Ka̱cuaˈ laj Colol e̱re. La̱in quinyoˈobtesin e̱re nak toj ma̱jiˈ nequexyoˈla. La̱in li Ka̱cuaˈ. La̱in quinyi̱ban re chixjunil li cˈaˈru cuan. La̱in quinyi̱b li choxa ut quinhel ru. Ma̱ ani quitenkˈan cue nak quinyi̱b li ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in nincˈutbesi nak ma̱cˈaˈ na-oc cuiˈ li cˈaˈru nequeˈxye laj kˈe. La̱in ninba̱nun re nak incˈaˈ na-uxman li cˈaˈru nequeˈxye li nequeˈbalakˈin. Ut la̱in ajcuiˈ nincˈutbesin re nak ma̱cˈaˈ xya̱lal li cˈaˈru nequeˈxye li nequeˈxcˈoxla nak cuanqueb xnaˈleb xjuneseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan, la̱in ninba̱nun re nak ta̱uxma̱nk li cˈaˈru nequeˈxye laj cˈanjel chicuu. Us ta̱e̱lk lix cˈanjeleb li tintaklaheb. La̱in ninye nak teˈcua̱nk cuiˈchic cristian saˈ li tenamit Jerusalén. Ut teˈyi̱ba̱k cuiˈchic li tenamit li cuanqueb Judá, li queˈsacheˈ junxil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui la̱in tinye nak ta̱chakik li palau, ta̱chakik. Ut cui tinye nak teˈchakik li nimaˈ, teˈchakik ajcuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak la̱in tinye re laj Ciro nak aˈan ta̱cˈanjelak chicuu, laj Ciro tixba̱nu li cˈaˈru nacuaj toj retal nak tixye nak li tenamit Jerusalén ta̱yi̱ba̱k cuiˈchic. Ut tixye ajcuiˈ nak li templo ta̱yi̱ba̱k cuiˈchic, chan li Ka̱cuaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-43.html>&larr;</a>&nbsp;&nbsp;<font class=titleType><b>Isaiah (44/66)</b></font>&nbsp;&nbsp;<a href=Simple-Isaiah-45.html>&rarr;</a>
</td></tr></table>


</body></html>
