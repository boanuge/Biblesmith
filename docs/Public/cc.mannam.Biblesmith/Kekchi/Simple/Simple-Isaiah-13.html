<html><head><title>
Isaiah (13/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-12.html>&larr;</a>&nbsp;&nbsp;<font class=titleType><b>Isaiah (13/66)</b></font>&nbsp;&nbsp;<a href=Simple-Isaiah-14.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li quicˈutbesi̱c chiru laj Isaías li ralal laj Amoz xban li Dios chirix li raylal li tixcˈul li tenamit Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Taksihomak le̱ bandera saˈ xbe̱n junak li tzu̱l ma̱cˈaˈ cheˈ chiru. Japomak e̱re chixyebal reheb li soldado nak teˈoc saˈ li oqueba̱l li cuanqueb cuiˈ li nequeˈtaklan saˈ xbe̱neb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixsicˈ ruheb li cha̱bil soldado li cauheb rib re nak teˈxic chi pletic re xqˈuebal chixtojbal xma̱queb li tenamit li yo̱ xjoskˈil saˈ xbe̱neb. Quixsicˈ ruheb li teˈsahokˈ xchˈo̱l chixqˈuebal xlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abihomak li choki̱nc saˈ xbe̱n li tzu̱l. Aˈaneb li qˈuila soldado. Aˈaneb li qˈuila tenamit li queˈxjunaji ribeb. Li Ka̱cuaˈ li nimajcual Dios yo̱ chixcauresinquileb lix soldado re teˈpletik.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Najt xeˈchal chak li soldados. Li Ka̱cuaˈ yo̱ chi cha̱lc rochbeneb re tixsacheb ru li cuanqueb Babilonia xban nak yo̱ xjoskˈil saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Japomak e̱re chi ya̱bac xban li raylal li te̱cˈul xban nak cuulac re xkˈehil nak li Ka̱cuaˈ Dios tixsach e̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱chˈina̱nk xchˈo̱leb chixjunileb li cristian ut ma̱cˈaˈak chic xmetzˈe̱uheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabal li raylal ta̱cha̱lk saˈ xbe̱neb ut yo̱keb xxiu. Cˈajoˈ li raylal li teˈxcˈul. Chanchanak li raylal li naxcˈul li ixk li oc re chi qˈuira̱c. Teˈxcaˈya ribeb ut teˈsach xchˈo̱leb chi rilbal li cˈaˈru teˈxcˈul li jun chˈo̱l chic ut teˈxuta̱nak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuulac re xkˈehil nak li Ka̱cuaˈ ta̱rakok a̱tin saˈ xbe̱neb li tenamit. Cˈajoˈ li raylal teˈxcˈul saˈ li cutan aˈan nak li Dios tixcˈutbesi lix joskˈil chiruheb. Tixsach chixjunil li cuan Babilonia ut tixsach ajcuiˈ ruheb chixjunileb laj ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li chahim ut lix sahob ru li choxa incˈaˈ chic teˈlemtzˈu̱nk. Ta̱kˈojyi̱nokˈ ru li sakˈe usta tojeˈ e̱lc yo̱ chak. Ut li po incˈaˈ chic tixcutanobresi li ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —La̱in tinqˈueheb chixtojbal lix ma̱queb li incˈaˈ useb xnaˈleb. Tinqˈueheb chixtojbal lix ma̱queb xban li ma̱usilal nequeˈxba̱nu. Tincubsi xcuanquileb li nequeˈxnimobresi ribeb ut tinqˈueheb chixtojbal lix ma̱queb li nequeˈrahobtesin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Moco qˈuiheb ta chic li cui̱nk li teˈcana̱k chi yoˈyo̱queb. Chanchanakeb li cha̱bil oro li cuan aran Ofir xban nak moco nabalakeb ta chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tincuecˈasi li choxa ut tincuecˈasi ajcuiˈ li ruchichˈochˈ saˈ xnaˈaj saˈ li cutan nak la̱in li nimajcual Dios tincuisi lin joskˈil saˈ xbe̱neb li cuanqueb Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li jalaneb xtenamit teˈe̱lelik re teˈxic saˈ lix tenamiteb. Chanchanakeb li quej li nequeˈe̱lelic chiruheb laj yo. Chanchanakeb li carner li nequeˈxchaˈchaˈi ribeb yalak bar xban nak ma̱cˈaˈ aj ilol reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li teˈchapekˈ teˈcamsi̱k chi chˈi̱chˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cocˈal sacˈbileb chiru pec nak teˈcamsi̱k chiruheb li naˈbej yucuaˈbej. Telajeˈcˈamekˈ chixjunil li cˈaˈru cuan reheb saˈ rochocheb. Ut eb li rixakileb telajeˈchapekˈ xbaneb li cui̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tinqˈue saˈ xchˈo̱leb laj Medo re nak teˈxic chi pletic riqˈuineb. Eb laj medo incˈaˈ nequeˈxra ru li oro chi moco li plata.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Riqˈuin lix tzimaj telajeˈxcamsiheb li cui̱nk li toj sa̱jeb. Incˈaˈ teˈril xtokˈoba̱l ruheb li cocˈal chi moco teˈril xtokˈoba̱l ruheb li cˈulaˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej Babilonia kˈaxal chˈinaˈus saˈ xya̱nkeb chixjunileb li tenamit. Chiruheb laj caldeo kˈaxal lokˈ ut nim xcuanquil. Abanan la̱in li Ka̱cuaˈ tinsach li tenamit aˈan joˈ nak xinsacheb li tenamit Sodoma ut Gomorra.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ ani chic teˈcua̱nk aran. Chalen anakcuan incˈaˈ chic ta̱cua̱nk tenamit saˈ li naˈajej aˈan. Eb laj árabe incˈaˈ chic teˈxyi̱b lix muheba̱leb aran, chi moco eb laj ilol xul teˈxqˈue lix queto̱mkeb aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aran teˈcua̱nk li xul li nequeˈcuan saˈ li chaki chˈochˈ. Eb li cuarom teˈcua̱nk saˈ eb li ochoch ut teˈcua̱nk ajcuiˈ aran li ni̱nki xul avestruz xcˈabaˈ. Ut eb li chiba̱t re qˈuicheˈ teˈpiscˈok aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li chˈo hix ut laj xoj teˈxjap reheb saˈ eb li palacio ut saˈ eb li cab li najt xteram li nequeˈxcol cuiˈ ribeb li tenamit. Cuulac re xkˈehil nak ta̱sachekˈ ru li tenamit Babilonia.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-12.html>&larr;</a>&nbsp;&nbsp;<font class=titleType><b>Isaiah (13/66)</b></font>&nbsp;&nbsp;<a href=Simple-Isaiah-14.html>&rarr;</a>
</td></tr></table>


</body></html>
