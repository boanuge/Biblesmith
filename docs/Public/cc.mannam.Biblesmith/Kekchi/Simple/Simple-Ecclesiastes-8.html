<html><head><title>
Ecclesiastes (8/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-7.html>&larr;</a>&nbsp;&nbsp;<font class=titleType><b>Ecclesiastes (8/12)</b></font>&nbsp;&nbsp;<a href=Simple-Ecclesiastes-9.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱ ani ta̱ru̱k tixjuntakˈe̱ta rib riqˈuin li cuan xnaˈleb. Li ani cuan xnaˈleb naxnau cˈaˈut nak nacˈulman li cˈaˈak re ru saˈ ruchichˈochˈ. Lix naˈleb naxqˈue chi sahocˈ lix chˈo̱l ut najala li riloba̱l xban nak sa chic saˈ xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cheba̱nuhak li cˈaˈru tixye e̱re li rey joˈ queye nak queba̱nu li juramento chiru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak tex-e̱lk chiru li rey, ba̱nuhomak saˈ xya̱lal. Incˈaˈ tex-e̱lk saˈ junpa̱t. Ut mex-oquen saˈ xya̱nkeb li nequeˈxba̱nu li incˈaˈ us xban nak aˈan naru naxba̱nu e̱re li cˈaˈru naraj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ra̱tin li rey, aˈan cuan xcuanquil. Ut ma̱ ani naru ta̱yehok re nak incˈaˈ us naxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani naxba̱nu li natakla̱c cuiˈ xban li rey, ma̱cˈaˈ tixcˈul. Ut li ani cuan xnaˈleb naxnau jokˈe ut chanru nak tixba̱nu li natakla̱c cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuan jun li ho̱nal re xba̱nunquil chixjunil li cˈaˈak re ru ut cuan ajcuiˈ li naˈleb re xcˈoxlanquil chanru xba̱nunquil. Abanan cuan jun li chˈaˈajquilal saˈ xbe̱n li junju̱nk,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>xban nak ma̱ ani naxnau cˈaˈru tixcˈul, chi moco cuan ta junak naru tixye cˈaˈru ta̱cˈulma̱nk mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ ani junak nacuan xcuanquil saˈ xbe̱n lix musikˈ li junju̱nk. Moco ta̱ru̱k ta tixye nak toj ta̱cua̱nk lix yuˈam xban nak ma̱cuaˈ aˈan yal re saˈ xbe̱n lix yuˈam. Chi moco cuan junak cuan xcuanquil saˈ xbe̱n li ca̱mc xban nak ma̱ ani naru nacoleˈ chiru li ca̱mc. Li incˈaˈ us xnaˈleb incˈaˈ ta̱colekˈ xban li ma̱usilal naxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunil aˈin quinqˈue retal nak quin-oc chixtzˈilbal rix li cˈaˈru nacˈulman saˈ ruchichˈochˈ. Quinqˈue retal nak cuanqueb li cui̱nk cuanqueb xcuanquil saˈ xbe̱neb li ras ri̱tzˈin ut nequeˈxba̱nu raylal reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut ninqˈue ajcuiˈ retal nak eb li incˈaˈ useb xnaˈleb nequeˈqˈueheˈ xlokˈal nak nequeˈmukeˈ. Abanan li nequeˈxic rajlal saˈ li templo, ma̱ ani nacˈoxlan re li ti̱quilal li queˈxba̱nu saˈ li tenamit. Chixjunil aˈin ma̱cˈaˈ na-oc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut xban nak incˈaˈ nequeˈxcˈul chi ticto xtojbal rix li ma̱usilal li nequeˈxba̱nu, joˈcan nak kˈaxal cuiˈchic nequeˈraj xba̱nunquil li ma̱usilal li jun chˈol chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta nanumta li ma̱usilal li nequeˈxba̱nu laj ma̱c ut usta najt rok lix yuˈameb arin saˈ ruchichˈochˈ, la̱in ninnau nak eb li nequeˈxucuan ru li Dios us teˈxcˈul chiruheb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ac chˈolchˈo nak eb li nequeˈxba̱nu li ma̱usilal incˈaˈ us teˈxcˈul xban nak yal nequeˈxnumsi lix yuˈameb chi ma̱cˈaˈ rajbal. Incˈaˈ nequeˈxqˈue xlokˈal li Dios ut incˈaˈ nequeˈxxucua ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan jun chic li naˈleb na-uxman saˈ ruchichˈochˈ incˈaˈ nintau ru. Aˈan nak eb li cha̱bileb xnaˈleb nequeˈxcˈul raylal. Ut li raylal nequeˈxcˈul eb aˈan, reheb raj li incˈaˈ useb xnaˈleb. Ut eb li incˈaˈ useb xnaˈleb, usilal nequeˈxcˈul. Ut li usilal li nequeˈxcˈul, aˈan reheb raj li cha̱bileb xnaˈleb. La̱in ninye nak aˈin ma̱cˈaˈ na-oc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak la̱in ninye nak li cui̱nk tixsicˈ li sahil chˈo̱lej arin saˈ ruchichˈochˈ. Ta̱cuaˈak ta̱ucˈak ut ta̱sahokˈ saˈ xchˈo̱l xban nak caˈaj cuiˈ aˈan naru tixba̱nu re nak tixyal xsahil li cˈanjel li naxba̱nu nak toj cuan lix yuˈam saˈ ruchichˈochˈ li naqˈueheˈ re xban li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quinkˈaxtesi cuib chixtzolbal ut chixtzˈilbal rix li cˈaˈak re ru nacˈulman saˈ ruchichˈochˈ, chi kˈek chi cutan incˈaˈ nachal incuara.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinqˈue retal nak ma̱ ani nataˈoc ru li cˈaˈru naxba̱nu li Dios. Li cui̱nk ma̱ jokˈe tixtau ru li cˈaˈru naxba̱nu li Dios saˈ ruchichˈochˈ, usta tixtacuasi rib chixsicˈbal. Li cuan xnaˈleb naru naxye nak naxnau, abanan ma̱ jokˈe tixtau ru.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-7.html>&larr;</a>&nbsp;&nbsp;<font class=titleType><b>Ecclesiastes (8/12)</b></font>&nbsp;&nbsp;<a href=Simple-Ecclesiastes-9.html>&rarr;</a>
</td></tr></table>


</body></html>
