<html><head><title>
Ezekiel (7/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-6.html>&larr;</a>&nbsp;&nbsp;<font class=titleType><b>Ezekiel (7/48)</b></font>&nbsp;&nbsp;<a href=Simple-Ezekiel-8.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye cuiˈchic cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, la̱in li Ka̱cuaˈ Dios. Aˈan aˈin li yo̱quin chixyebal reheb laj Israel. Cuulac re xkˈehil rosoˈjic chixjunil le̱ tenamit. Cuulac re xkˈehil nak ta̱osokˈ le̱ naˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan la̱ex tex-osokˈ xban nak la̱in yo̱ injoskˈil saˈ e̱be̱n. Tinrakok a̱tin saˈ e̱be̱n aˈ yal chanru le̱ yehom e̱ba̱nuhom. Texinqˈue chixtojbal rix le̱ ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut incˈaˈ tincuy e̱ma̱c chi moco tincuil xtokˈoba̱l e̱ru. Texinqˈue chixtojbal rix li incˈaˈ us nequeba̱nu. Saˈ e̱be̱n ajcuiˈ la̱ex ta̱sukˈi̱k li ma̱usilal nequeba̱nu, re nak te̱qˈue retal nak la̱in li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xye li Ka̱cuaˈ: —Ta̱cha̱lk jun nimla raylal saˈ e̱be̱n toj retal tex-osokˈ. Kˈaxal ra te̱cˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Anakcuan xex-osoˈ. Xchal le̱ rosoˈjic. Ac xcuulac xkˈehil nak tex-osokˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xchal le̱ rosoˈjic la̱ex li cuanquex saˈ li naˈajej aˈin. Xcuulac xkˈehil nak incˈaˈ chic texninkˈei̱k saˈ eb li tzu̱l. Incˈaˈ chic sahak saˈ e̱chˈo̱l. Junes saˈ rahil chˈo̱lejil chic cua̱nkex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chi se̱b tincˈut lin joskˈil che̱ru. La̱ex te̱nau nak kˈaxal yo̱ injoskˈil saˈ e̱be̱n. Ut la̱in tinrakok a̱tin saˈ e̱be̱n aˈ yal chanru le̱ yehom e̱ba̱nuhom. Texinqˈue chixtojbal rix le̱ ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ tincuy e̱ma̱c chi moco tincuil xtokˈoba̱l e̱ru. Texinqˈue ban chixtojbal rix le̱ ma̱c. Ut li ma̱usilal nequeba̱nu saˈ e̱be̱n ajcuiˈ la̱ex ta̱sukˈi̱k. Ut la̱ex te̱nau nak la̱in li Ka̱cuaˈ ut te̱nau ajcuiˈ nak la̱in li tinqˈuehok e̱re chixtojbal rix le̱ ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xcuulac xkˈehil nak tex-osokˈ. Xcuulac xkˈehil nak te̱toj rix li ma̱usilal xeba̱nu xban nak le̱ ma̱usilal xnumta yalak bar ut xnumta le̱ kˈetkˈetil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xnumta li ma̱usilal ut xban nak cuan nabal li ma̱usilal xnumta li rahobtesi̱nc. Ma̱ jun e̱re teˈcolekˈ, usta cuanqueb xbiomal ut usta ni̱nkeb xcuanquil. Telajeˈosokˈ ban chixjunileb ut ma̱ ani chic ta̱ya̱bak xban nak chixjunileb teˈosokˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xcuulac xkˈehil ut xcuulac xcutanquil nak li ani ta̱lokˈok incˈaˈ ta̱sahokˈ xchˈo̱l riqˈuin li tixlokˈ. Ut li ani ta̱cˈayi̱nk incˈaˈ ta̱rahokˈ xchˈo̱l riqˈuin li tixcˈayi xban nak lin joskˈil cuan saˈ xbe̱n chixjunileb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani tixcˈayi lix chˈochˈ incˈaˈ chic tixcˈul li cˈaˈru quixcˈayi usta toj yoˈyo̱k xban nak tenebanbil li raylal aˈin saˈ xbe̱neb xban li ma̱usilal xeˈxba̱nu. Chixjunileb teˈosokˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈxya̱basi li trompeta re teˈxcauresi ribeb chi xic chi pletic. Abanan ma̱ jun reheb ta̱e̱lk chi pletic xban nak lin joskˈil cuan saˈ xbe̱n chixjunileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix le̱ tenamit cua̱nk li ple̱t ut saˈ li tenamit cua̱nk li caki yajel ut cueˈej. Eb li cua̱nkeb chak saˈ cˈaleba̱l teˈcamsi̱k saˈ li ple̱t ut li cua̱nkeb saˈ li tenamit teˈca̱mk xban li caki yajel ut li cueˈej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb li teˈe̱lelik saˈ eb li tzu̱l re xcolbal ribeb joˈ li mucuy li nequeˈcuan saˈ li ru takˈa. Chixjunileb yo̱keb chi ya̱bac xban li ma̱usilal queˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb sicsotkeb xbaneb xxiu. Ut ma̱cˈaˈakeb xmetzˈe̱u li rok rukˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈxqˈue kˈes ru tˈicr chirixeb ut yo̱keb xxiu. Jobilak rismaleb ut yo̱keb xxuta̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈxcut lix oro ut lix plata saˈ be xban nak ma̱cˈaˈ chic ta̱oc cuiˈ reheb. Chi moco li oro chi moco li plata ta̱ru̱k ta̱colok reheb saˈ xkˈehil nak li Ka̱cuaˈ tixcˈut lix joskˈil. Incˈaˈ chic ta̱sahokˈ xchˈo̱leb riqˈuin lix oro ut lix plata chi moco ta̱cˈojla̱k xchˈo̱leb xban nak ma̱cˈaˈak chic lix tzacae̱mkeb. Lix oro ut lix plata, aˈan li quiqˈuehoc reheb chi ma̱cobc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal queˈxqˈue xlokˈal li cˈaˈru reheb li kˈaxal terto xtzˈak. Riqˈuin aˈan queˈxnimobresi ribeb nak queˈxyi̱b li yi̱banbil dios li kˈaxal yibru. Joˈcan nak la̱in xinba̱nun re nak xicˈ chic teˈril li cˈaˈru terto xtzˈak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak la̱in tinkˈaxtesi lix biomaleb saˈ rukˈeb li jalan tenamit. Eb li incˈaˈ useb xnaˈleb teˈrelkˈa ut teˈxmux ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈcha̱lk laj e̱lkˈ ut teˈoc saˈ lin templo ut teˈxmux ru. Ut la̱in ma̱cˈaˈ tinba̱nu re xcolbal lin lokˈlaj naˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cauresi junak li cadena retalil nak texchapekˈ xban nak li naˈajej aˈin numtajenak chi ma̱usilal ut camsi̱nc. Li tenamit junes rahobtesi̱nc nequeˈxcˈoxla.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tintaklaheb chak li tenamit li kˈaxal yibru xnaˈlebeb re nak aˈaneb chic teˈe̱chani̱nk re li rochocheb. Riqˈuin aˈin tincuisi lix kˈetkˈetileb li ni̱nkeb xcuanquil. Ut li artal li nequeˈxlokˈoni cuiˈ lix dioseb tinqˈue chi muxecˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xucuajel li raylal li ta̱cha̱lk saˈ e̱be̱n. Te̱sicˈ raj chic bar ta̱cˈojla̱k e̱chˈo̱l, abanan ma̱ bar te̱tau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱numta̱k li raylal saˈ e̱be̱n. Rajlal yo̱kex chirabinquil resil li raylal li ta̱cha̱lk saˈ e̱be̱n. Te̱tzˈa̱ma chiruheb li profeta nak teˈxye e̱re li cˈaˈru ta̱cˈulma̱nk, abanan incˈaˈ teˈxba̱nu. Eb laj tij ma̱cˈaˈ chic cˈaˈru teˈxcˈut che̱ru, chi moco eb laj qˈuehol naˈleb ta̱ru̱k teˈxchˈolob xya̱lal che̱ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey ta̱rahokˈ xchˈo̱l, ut li ralal ta̱chˈina̱nk xchˈo̱l ut eb li tenamit sicsotkeb xban xxiu. La̱in texinqˈue chixtojbal rix le̱ ma̱c. La̱in tinrakok a̱tin saˈ e̱be̱n joˈ nak xexrakoc a̱tin saˈ xbe̱neb le̱ ras e̱ri̱tzˈin. Ut te̱nau nak la̱in li Ka̱cuaˈ.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-6.html>&larr;</a>&nbsp;&nbsp;<font class=titleType><b>Ezekiel (7/48)</b></font>&nbsp;&nbsp;<a href=Simple-Ezekiel-8.html>&rarr;</a>
</td></tr></table>


</body></html>
