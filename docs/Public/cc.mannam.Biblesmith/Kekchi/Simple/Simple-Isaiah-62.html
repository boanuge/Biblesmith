<html><head><title>
Isaiah (62/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-61.html>&larr;</a>&nbsp;&nbsp;<font class=titleType><b>Isaiah (62/66)</b></font>&nbsp;&nbsp;<a href=Simple-Isaiah-63.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak ninra li tenamit Sión, joˈcan nak la̱in tinchˈolob li xya̱lal. Xban nak ninra li tenamit Jerusalén incˈaˈ tincanab xchˈolobanquil li xya̱lal chiruheb toj retal ta̱cˈutu̱nk lix ti̱quilaleb. Ut ta̱cˈutu̱nk nak colbileb chic. Chanchanak jun li xam lochlo̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li xni̱nkal ru tenamit teˈxqˈue retal lix ti̱quilal xchˈo̱leb ut eb li rey teˈxqˈue retal lix lokˈaleb. Ut li Ka̱cuaˈ tixqˈue jun acˈ cˈabaˈej chokˈ xcˈabaˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈak xlokˈaleb joˈ jun li corona saˈ rukˈ li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ chic ta̱yehekˈ “tzˈekta̱nanbil” reheb, chi moco ta̱yehekˈ reheb nak sachbil ru lix naˈajeb. Ta̱yehekˈ ban reheb “Hefzi-bá” ut ta̱yehekˈ “Beula” re lix chˈochˈeb xban nak li Ka̱cuaˈ quisahoˈ saˈ xchˈo̱l riqˈuineb ut aˈan chanchanak jun li be̱lomej li naxra lix chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb le̱ ralal e̱cˈajol teˈsahokˈ xchˈo̱l riqˈuin lix naˈajeb, joˈ nak li be̱lomej nasahoˈ xchˈo̱l riqˈuin li rixakil. Joˈcan ajcuiˈ nak ta̱sahokˈ xchˈo̱l li Dios riqˈuin lix tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in xinxakaban aj cˈacˈalenel saˈ xbe̱n li tzˈac li sutsu cuiˈ li tenamit Jerusalén. Chi kˈek chi cutan incˈaˈ teˈxcanab xtzˈa̱manquil xtenkˈanquileb chiru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Meˈhilan chixtzˈa̱manquil chiru li Dios toj retal nak tixyi̱b cuiˈchic li tenamit Jerusalén re nak chixjunileb li cuanqueb saˈ ruchichˈochˈ teˈxqˈue xlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ riqˈuin lix cuanquil quixye riqˈuin juramento nak incˈaˈ chic tixqˈue lix trigo lix tenamit chixtzacaheb li xicˈ nequeˈiloc reheb. Chi moco eb li jalan tenamit tixqˈueheb xlese̱ns chirucˈbal li xyaˈal li uvas li nequeˈxcˈanjela.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb aˈan ban teˈsicˈok re ut teˈxtzaca ut teˈxlokˈoni li Ka̱cuaˈ. Eb li teˈsicˈok ru li uvas, aˈaneb ajcuiˈ li teˈucˈak re li xyaˈal saˈ li neba̱l re lix templo li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Numenkex saˈ li oqueba̱l re li tenamit. Yi̱bomak li be. Ti̱cobresihomak ru le̱ be chiruheb lin tenamit. Isihomak li pec saˈ li be. Ut taksihomak li bandera re nak eb li tenamit teˈril.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye reheb chixjunileb li cuanqueb saˈ ruchichˈochˈ: —Yehomak reheb li cuanqueb Sión nak li Ka̱cuaˈ ta̱cha̱lk chixcolbaleb. Ut tixcˈam chak lix kˈajca̱munquileb li ac xcoleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>“Santil Tenamit” ta̱yehekˈ reheb laj Israel ut ta̱yehekˈ ajcuiˈ reheb “Colbileb xban li Ka̱cuaˈ”. Ut li tenamit Jerusalén tixcˈabaˈi “Li tenamit li raro, li incˈaˈ chic tzˈekta̱nanbil”.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-61.html>&larr;</a>&nbsp;&nbsp;<font class=titleType><b>Isaiah (62/66)</b></font>&nbsp;&nbsp;<a href=Simple-Isaiah-63.html>&rarr;</a>
</td></tr></table>


</body></html>
