<html><head><title>
Deuteronomy (25/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-24.html>&larr;</a>&nbsp;&nbsp;<font class=titleType><b>Deuteronomy (25/34)</b></font>&nbsp;&nbsp;<a href=Simple-Deuteronomy-26.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui cuan li yo̱queb chi pletic, eb aˈan teˈxic riqˈuin laj rakol a̱tin. Ut laj rakol a̱tin tixtzˈil rix li ani cuan xma̱c ut li ani ma̱cˈaˈ xma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li cuan xma̱c ta̱teneba̱k li saqˈuecˈ saˈ xbe̱n. Ut laj rakol a̱tin tixye re nak tixhupub rib saˈ chˈochˈ ut ta̱qˈuehekˈ lix tzˈu̱m chiru laj rakol a̱tin, aˈ yal chanru lix ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan incˈaˈ tixcˈul numenak caˈcˈa̱l chi tzˈu̱m. Cui tixcˈul numenak caˈcˈa̱l chi tzˈu̱m ta̱cˈutekˈ xxuta̱n chiruheb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Me̱bacˈ xtzˈu̱mal re le̱ bo̱yx nak yo̱ chi cˈanjelac re risinquil rix li trigo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui cuibak cui̱nk cuanqueb saˈ jun chi cab, ut li jun ta̱ca̱mk ut tixcanab li rixakil chi ma̱cˈaˈ ralal xcˈajol, li ixk aˈan tento ta̱cˈamekˈ xban li ri̱tzˈin li camenak re nak ta̱cua̱nk ralal xcˈajol saˈ xcˈabaˈ li camenak. Incˈaˈ ta̱sumla̱k li ixk riqˈuin junak ma̱cuaˈ xcomon li camenak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li xbe̱n ralal ta̱cua̱nk tento nak tixcˈam xcˈabaˈ li camenak re nak lix cˈabaˈ incˈaˈ ta̱sachekˈ saˈ xya̱nkeb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut cui li i̱tzˈinbej incˈaˈ naraj xcˈambal li rixakil li ras camenak, li ixk aˈan ta̱xic saˈ li oqueba̱l re li tenamit chi a̱tinac riqˈuineb li nequeˈcˈamoc be. Ut tixye reheb, “Li ri̱tzˈin lin be̱lom camenak incˈaˈ naraj incˈambal chokˈ rixakil re nak ta̱cua̱nk cocˈal saˈ xcˈabaˈ li camenak joˈ tento xba̱nunquil.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li nequeˈcˈamoc be teˈxtakla xbokbal li ri̱tzˈin li camenak re teˈa̱tinak riqˈuin. Ut cui aˈan tixye nak incˈaˈ naraj sumla̱c riqˈuin li ixk,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>li rixakil li camenak ta̱xic riqˈuin li cui̱nk chiruheb li nequeˈcˈamoc be. Ta̱risi jun lix xa̱b li cui̱nk ut tixchu̱ba saˈ xnakˈ ru ut tixye re, “Joˈcaˈin ta̱uxma̱nk re li cui̱nk li incˈaˈ naraj xqˈuebal ralal xcˈajol li ras camenak.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut aran Israel eb li ralal xcˈajol li cui̱nk aˈan teˈqˈuehekˈ chokˈ xcˈabaˈ “ralal xcˈajol li cui̱nk li qui-isi̱c xxa̱b.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui yo̱keb chi pletic cuib li cui̱nk ut li rixakil li jun ta̱xic chixcolbal lix be̱lom, cui li ixk aˈan tixchap lix yoˈleba̱l li cui̱nk li yo̱ chi sacˈoc re lix be̱lom,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>li ixk aˈan ta̱isi̱k li rukˈ. Incˈaˈ ta̱cuyekˈ xma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Me̱balakˈi le̱ ras e̱ri̱tzˈin riqˈuin li bisleb li nequexbisoc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ ta̱cua̱nk cuib le̱ bisleb, jun ta tzˈakal ut jun ta incˈaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tento nak texbisok chi tzˈakal, usta li ra̱lal usta lix nimal yo̱kex chixbisbal. Texbisok chi tzˈakal re nak ta̱najtokˈ rok le̱ yuˈam saˈ li naˈajej li tixqˈue e̱re li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ xicˈ narileb li nequeˈxbalakˈi ras ri̱tzˈin ut incˈaˈ nequeˈbisoc chi tzˈakal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chijulticokˈ e̱re li cˈaˈru queˈxba̱nu e̱re eb li ralal xcˈajol laj Amalec nak quex-el chak Egipto nak yo̱quex chi numecˈ saˈ lix naˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak lublu̱quex ut tacuajenakex, eb li ralal xcˈajol laj Amalec queˈpletic e̱riqˈuin ut queˈxcamsiheb li ma̱cˈaˈ chic xmetzˈe̱uheb. Incˈaˈ queˈxxucua ru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak li Ka̱cuaˈ le̱ Dios texqˈue chi hila̱nc ut incˈaˈ chic texpletik riqˈuineb li xicˈ nequeˈiloc e̱re li cuanqueb chi xjun sutam li naˈajej li tixqˈue e̱re li Ka̱cuaˈ, tento nak te̱camsi chixjunileb li ralal xcˈajol laj Amalec re nak ta̱sachk xcˈabaˈeb chi junaj cua saˈ ruchichˈochˈ. Misach saˈ e̱chˈo̱l xba̱nunquil aˈan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-24.html>&larr;</a>&nbsp;&nbsp;<font class=titleType><b>Deuteronomy (25/34)</b></font>&nbsp;&nbsp;<a href=Simple-Deuteronomy-26.html>&rarr;</a>
</td></tr></table>


</body></html>
