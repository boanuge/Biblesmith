<html><head><title>
Genesis (12/50)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-11.html>&larr;</a>&nbsp;&nbsp;<font class=titleType><b>Genesis (12/50)</b></font>&nbsp;&nbsp;<a href=Simple-Genesis-13.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quixye re laj Abram: —Tat-e̱lk saˈ li naˈajej aˈin. Ta̱canabeb la̱ cuechˈalal ut ta̱canab ajcuiˈ rochoch la̱ yucuaˈ. Ut tatxic saˈ li naˈajej li tincˈut cha̱cuu la̱in, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Eb la̱ cualal a̱cˈajol teˈqˈuia̱nk. Ut ta̱nima̱nk lix cuanquileb saˈ ruchichˈochˈ. Ut la̱in tin-osobtesi̱nk a̱cue. Ut la̱ cˈabaˈ naˈno̱k ru yalak bar. Saˈ a̱cˈabaˈ la̱at, nabaleb chic li cristian teˈxcˈul li usilal xban nak la̱at sicˈbil a̱cuu inban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yalak ani ta̱ba̱nu̱nk usilal a̱cue, tinba̱nu ajcuiˈ usilal re la̱in. Li ani ta̱tzˈekta̱na̱nk a̱cue, la̱in tintzˈekta̱naheb ajcuiˈ aˈan. Saˈ a̱cˈabaˈ la̱at, tincuosobtesiheb chixjunileb li cristian li teˈcua̱nk saˈ ruchichˈochˈ, chan li Dios re laj Abram.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Abram qui-el saˈ li naˈajej aˈan joˈ quiyeheˈ re xban li Dios. Co̱ ajcuiˈ laj Lot chirix. Oˈlaju xca̱cˈa̱l (75) chihab cuan re laj Abram nak qui-el chak saˈ lix tenamit Harán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Abram quixcˈam chirix lix Sarai li rixakil. Ut quixcˈam ajcuiˈ chirix laj Lot, li ralal li ri̱tzˈin. Ut quixcˈam ajcuiˈ chixjunil li cˈaˈru cuan re li queˈtam nak queˈcuan saˈ li tenamit Harán. Quixcˈameb ajcuiˈ lix mo̱s chirix. Ut queˈoc chi xic saˈ li tenamit Canaán ut yal jun nak coxeˈxtau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Abram yo̱ chi numecˈ saˈ li tenamit aˈan nak coxtau li naˈajej Siquem. Aran cuan jun to̱n li cheˈ ji re jun li cui̱nk aj More xcˈabaˈ. Saˈ li naˈajej aˈan cuanqueb laj cananeo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li naˈajej aˈan quia̱tinac li Dios riqˈuin laj Abram ut quixye re, —Saˈ jun cutan tinqˈue chixjunil li naˈajej aˈin reheb la̱ cualal a̱cˈajol, chan li Dios. Joˈcan nak laj Abram quixtus li pec ut quixyi̱b jun lix artal re xlokˈoninquil li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix chic aˈan, laj Abram co̱ saˈ li tzu̱l li cuan jun pacˈal li tenamit Bet-el saˈ xjayal bar na-el cuiˈ chak li sakˈe. Quixyi̱b lix muheba̱l saˈ li naˈajej aˈan saˈ xya̱nkeb li cuib chi tenamit Bet-el ut Hai. Ut laj Abram quixyi̱b aran jun chic li artal ut quixlokˈoni li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Abram qui-oc cuiˈchic chi xic saˈ li naˈajej Neguev.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan quicuan jun li nimla cueˈej saˈ li naˈajej aˈan. Xban nak ma̱cˈaˈ li tzacae̱mk, co̱eb laj Abram saˈ li naˈajej Egipto ut aran queˈcana.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak yo̱ chi nachˈoc riqˈuin li tenamit Egipto, laj Abram quixye re li rixakil: —At Sarai, ninnau nak la̱at kˈaxal chˈinaˈusat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak tateˈril eb laj Egipto, teˈxye nak la̱at cuixakil. Naru tineˈxcamsi la̱in ut la̱at tateˈxcˈam riqˈuineb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱ba̱nu usilal, ta̱yeheb re nak la̱at cuanab re nak incˈaˈ tineˈxcamsi. Chi joˈcan tina̱col saˈ rukˈeb laj Egipto, chan laj Abram re li rixakil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Abram queˈcuulac saˈ li naˈajej Egipto. Ut eb laj Egipto queˈril nak chˈinaˈus na-iloc li ixk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj faraón, aˈan li acuabej re li naˈajej aˈan. Eb laj tenkˈom re laj faraón queˈril ajcuiˈ nak chˈinaˈus li ixk ut queˈxye re: —Us li ixk aˈan chokˈ a̱cue, chanqueb. Ut lix Sarai quicˈameˈ saˈ rochoch laj faraón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xban nak laj Abram quixkˈaxtesi lix Sarai saˈ rukˈ laj faraón, nabal lix ra̱bal quiqˈueheˈ re laj Abram. Laj faraón quixqˈue xqueto̱mk, quixqˈue xcuacax, quixqˈue xbu̱r ut quixqˈue ajcuiˈ lix mo̱s cui̱nk ut lix mo̱s ixk. Ut quiqˈueheˈ ajcuiˈ xni̱nki xul camello xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ Dios quixqˈue chixtojbal xma̱c laj faraón xban nak quixcˈam saˈ li rochoch lix Sarai. Quixtakla jun raylal saˈ xbe̱neb li cuanqueb saˈ rochoch laj faraón ut queˈyajer chixjunileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj faraón quixtakla xbokbal laj Abram, ut quixye re: —¿Cˈaˈut nak xaba̱nu cue chi joˈcaˈin? Ut, ¿cˈaˈut nak incˈaˈ xaye cue nak a̱cuixakil lix Sarai?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Cˈaˈut nak xaye cue nak a̱cuanab aˈan? La̱in xincˈam raj chokˈ cuixakil xban nak incˈaˈ xaye cue nak a̱cuixakil. Cueˈ la̱ cuixakil. Cˈam ut ayu. Elen saˈ li tenamit aˈin, chan re laj Abram.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj faraón quixtaklaheb lix mo̱s chi cˈamoc be chiru laj Abram. Chi joˈcan laj Abram qui-el rochben li rixakil. Queˈxcˈam chirix chixjunil li cˈaˈru cuan re.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-11.html>&larr;</a>&nbsp;&nbsp;<font class=titleType><b>Genesis (12/50)</b></font>&nbsp;&nbsp;<a href=Simple-Genesis-13.html>&rarr;</a>
</td></tr></table>


</body></html>
