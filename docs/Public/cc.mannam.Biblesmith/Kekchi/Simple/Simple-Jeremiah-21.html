<html><head><title>
Jeremiah (21/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-20.html>&larr;</a>&nbsp;&nbsp;<font class=titleType><b>Jeremiah (21/52)</b></font>&nbsp;&nbsp;<a href=Simple-Jeremiah-22.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Sedequías lix reyeb laj Judá quixtakla laj Pasur li ralal laj Malquías riqˈuin laj Jeremías. Ut quixtakla ajcuiˈ laj Sofonías laj tij ralal laj Maasías re teˈxye re laj Jeremías chi joˈcaˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Ba̱nu usilal, tattijok chiru li Ka̱cuaˈ ut ta̱patzˈ re cˈaˈru us takaba̱nu xban nak laj Nabucodonosor lix reyeb laj Babilonia yo̱ chi pletic kiqˈuin. Ma̱re li Ka̱cuaˈ tixba̱nu junak milagro re nak laj Nabucodonosor tixcanab pletic kiqˈuin, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Jeremías quixye reheb li takl: —Joˈcaˈin ta̱ye re laj Sedequías:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ lix Dioseb laj Israel xye chi joˈcaˈin, “La̱in tinqˈueheb chi oc saˈ le̱ tenamit laj Babilonia li yo̱queb chixsutbal le̱ tenamit. Li chˈi̱chˈ li cuan saˈ e̱rukˈ re texpletik cuiˈ riqˈuineb laj Babilonia ma̱cˈaˈ ta̱oc cuiˈ che̱ru. La̱ex incˈaˈ texru̱k chixsumenquileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinpletik e̱riqˈuin riqˈuin lin cuanquil ut riqˈuin lin metzˈe̱u xban nak xeqˈue injoskˈil. Cau tinpletik e̱riqˈuin xban nak xnumta lin joskˈil saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinsach e̱ru che̱junilex li cuanquex saˈ li tenamit aˈin, joˈ cristian joˈ xul. Tintakla jun nimla yajel saˈ e̱be̱n ut telajexca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan la̱at, at rey, ut eb li nequeˈtenkˈan a̱cue, texinkˈaxtesi saˈ rukˈ laj Nabucodonosor. Joˈ qˈuial chic li tenamit li incˈaˈ teˈca̱mk xban li ple̱t malaj xban li caki yajel malaj xban li cueˈej, tebinkˈaxtesi ajcuiˈ saˈ rukˈeb li xicˈ nequeˈiloc e̱re li teˈraj e̱camsinquil. Eb aˈan incˈaˈ teˈril xtokˈoba̱l e̱ru, chi moco teˈxcuy e̱ma̱c. Texcamsi̱k ban chi chˈi̱chˈ.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut ta̱ye ajcuiˈ reheb li tenamit nak la̱in li Ka̱cuaˈ ninye chi joˈcaˈin: La̱in texincanab re te̱sicˈ li cˈaˈru te̱raj xba̱nunquil. ¿Ma te̱raj ca̱mc malaj ut toj te̱raj cua̱nc chi yoˈyo?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani ta̱raj cana̱c saˈ li tenamit aˈin, aˈan ta̱camsi̱k chi chˈi̱chˈ malaj ut xban cueˈej malaj ut xban li caki yajel. Abanan li ani tixkˈaxtesi rib rubel xcuanquileb laj Babilonia li yo̱queb chi sutuc re le̱ tenamit, aˈan incˈaˈ ta̱camsi̱k. Ta̱cana̱k chi yoˈyo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in incˈaˈ chic tinba̱nu usilal re li tenamit aˈin. Raylal ban tinqˈue saˈ xbe̱n. Ac xinye nak joˈcan tinba̱nu reheb. Tinkˈaxtesiheb saˈ rukˈ lix reyeb laj Babilonia ut eb aˈan teˈxcˈat li tenamit, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye cue nak tinye reheb li ralal xcˈajol laj David chi joˈcaˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>—La̱ex li nequex-oc chokˈ xreyeb laj Judá, abihomak li oc re chixyebal li Ka̱cuaˈ. Rajlal cutan textakla̱nk saˈ ti̱quilal. Checolak li ani yo̱queb chi rahobtesi̱c xbaneb li incˈaˈ useb xnaˈleb. Cui incˈaˈ te̱ba̱nu li us ta̱cha̱lk injoskˈil saˈ e̱be̱n. Chanchanak li xam li incˈaˈ naru xchupbal xban li ma̱usilal xeba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in yo̱ injoskˈil saˈ e̱be̱n la̱ex li cuanquex saˈ li helho ru saˈ xbe̱n li tzu̱l. La̱ex nequecˈoxla nak cau e̱rib joˈ jun sako̱nac. La̱in tinsach e̱ru la̱ex li nequeye, “¿Ani ta biˈ ta̱sachok ku? ¿Ani ta biˈ ta̱ru̱k ta̱oc saˈ katenamit li ac cauresinbil re takacol cuiˈ kib?”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in texinqˈue chixtojbal e̱ma̱c aˈ yal chanru le̱ yehom e̱ba̱nuhom. La̱in tinsach e̱ru. Chanchan nak tinloch xxamlel li qˈuicheˈ ut tixsach chixjunil, chan li Ka̱cuaˈ Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-20.html>&larr;</a>&nbsp;&nbsp;<font class=titleType><b>Jeremiah (21/52)</b></font>&nbsp;&nbsp;<a href=Simple-Jeremiah-22.html>&rarr;</a>
</td></tr></table>


</body></html>
