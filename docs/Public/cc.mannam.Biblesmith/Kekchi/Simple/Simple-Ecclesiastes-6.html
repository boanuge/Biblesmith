<html><head><title>
Ecclesiastes (6/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-5.html>&larr;</a>&nbsp;&nbsp;<font class=titleType><b>Ecclesiastes (6/12)</b></font>&nbsp;&nbsp;<a href=Simple-Ecclesiastes-7.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cuan cuiˈchic jun li chˈaˈajquilal ninqˈue retal nacˈulman rajlal saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuanqueb li nequeˈqˈueheˈ xbiomal ut xlokˈal xban li Dios. Chixjunil cuan reheb. Ma̱cˈaˈ napaltoˈ chiruheb. Abanan li Dios incˈaˈ naxqˈueheb chixyalbal xsahil lix biomaleb. Jalan ban chic aj e nacana cuiˈ. Aˈin ma̱cˈaˈ na-oc cuiˈ. Aˈan jun raylal ut chˈaˈajquilal chokˈ reheb li cristian.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junak cui̱nk naru nacuan jun cientak li ralal xcˈajol. Ut naru ajcuiˈ nacuan nabalak chihab saˈ ruchichˈochˈ. Usta kˈaxal najt rok lix yuˈam saˈ ruchichˈochˈ, ma̱cˈaˈ na-oc cuiˈ cui incˈaˈ naxyal xsahil li cˈaˈru cuan re chi moco namukeˈ saˈ xya̱lal. La̱in nincˈoxla nak kˈaxal us junak li cˈulaˈal yal nanumeˈ chiru li cui̱nk aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta li cˈulaˈal aˈin li yal quinumeˈ incˈaˈ quiyoˈla saˈ xya̱lal, quicana yal chi joˈcan. Chanchan quicana saˈ kˈojyi̱n chi ma̱cˈaˈ xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cˈulaˈal aˈan incˈaˈ qui-iloc cutan chi moco quixnau ru li cua̱nc saˈ ruchichˈochˈ. Abanan kˈaxal us quixcˈul li cˈulaˈal aˈan chiru li quixcˈul li cui̱nk xban nak co̱ chi hila̱nc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk aˈin xru raj xcuan cuibak mil chihab saˈ ruchichˈochˈ. Abanan cui incˈaˈ xyal xsahil li cˈaˈru cuan re, ma̱cˈaˈ na-oc cuiˈ. ¿Ma incˈaˈ ta biˈ ta̱ca̱mk li cui̱nk joˈ nak quicam li cˈulaˈal?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk naxcamsi rib chi cˈanjelac yal re tixtzaca. Abanan incˈaˈ nacˈojla xchˈo̱l riqˈuin chixjunil li naxsicˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma kˈaxal us ta biˈ cuanqueb li cristian li cuanqueb xnaˈleb chiruheb li ma̱cˈaˈeb xnaˈleb? Ut, ¿ma kˈaxal us ta biˈ cuanqueb li nebaˈ xban nak xeˈxnau cua̱nc saˈ xya̱nkeb li cuanqueb saˈ ruchichˈochˈ?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal us nak tixcˈojob xchˈo̱l riqˈuin li joˈ qˈuial cuan re chiru nak yo̱k chi cˈoxlac chirix nabal xtzˈakob li cˈaˈru re xban nak aˈan ma̱cˈaˈ na-oc cuiˈ. Junes raylal naxqˈue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cˈaˈru nacˈulman anakcuan ac chˈolchˈo nak joˈcan ta̱cˈulma̱nk. Joˈcan nak incˈaˈ naru xcuechˈinquil rix li cˈaˈru naxba̱nu li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani nacuulac chiru cuechˈi̱nc, ma̱cˈaˈ na-oc cuiˈ li naxba̱nu. Usta nabal li a̱tin naxye, ma̱cˈaˈ naxra nak naa̱tinac nabal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma cuan ta biˈ junak nanaˈoc re cˈaˈru li us chokˈ re li cui̱nk nak cuan arin saˈ ruchichˈochˈ? Lix yuˈam nanumeˈ saˈ junpa̱t chi ma̱cˈaˈ rajbal. Ut, ¿ma cuan ta biˈ junak ta̱yehok re cˈaˈru ta̱cˈulma̱nk nak acak xcam?</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-5.html>&larr;</a>&nbsp;&nbsp;<font class=titleType><b>Ecclesiastes (6/12)</b></font>&nbsp;&nbsp;<a href=Simple-Ecclesiastes-7.html>&rarr;</a>
</td></tr></table>


</body></html>
