<html><head><title>
Exodus (15/40)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Exodus-14.html>&larr;</a>&nbsp;&nbsp;<font class=titleType><b>Exodus (15/40)</b></font>&nbsp;&nbsp;<a href=Simple-Exodus-16.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés rochbeneb laj Israel queˈbichan re xlokˈoninquil li Ka̱cuaˈ Dios. Aˈin lix bicheb: La̱in tinbicha̱nk chiru li Ka̱cuaˈ Dios xban nak kˈaxal nim lix cuanquilal. Quixcanabeb chi osocˈ saˈ li haˈ li cacua̱y joˈ eb ajcuiˈ li cuanqueb chirix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios naxqˈue incuanquilal. Xban aˈan ninbichan. Li Dios aˈan quinixcol. Aˈan lin Dios ut aˈan tinlokˈoni. Aˈan ajcuiˈ lix Dios lin yucuaˈ ut aˈan tinnima ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios numtajenak xcuanquil saˈ xbe̱neb li xicˈ nequeˈiloc ke. Ka̱cuaˈ Dios xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixcanabeb chi osocˈ saˈ li haˈ lix carruaje laj Faraón joˈ eb ajcuiˈ lix soldado. Lix soldado li kˈaxal tzolbileb queˈosoˈ saˈ li Caki Palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixjunaji rib li haˈ saˈ xbe̱neb. Queˈco̱eb rubel li haˈ joˈ nak nasube li pec saˈ li haˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>At Ka̱cuaˈ, kˈaxal nim la̱ cuanquilal. Caqˈue la̱ cuukˈ saˈ xbe̱neb li queˈrahobtesin chak ke ut xeˈosoˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Riqˈuin xnimal la̱ cuanquilal xasacheb li queˈxyal xnimobresinquil rib cha̱cuu. Cacˈutbesi la̱ joskˈil chiruheb ut quilajeˈosoˈ joˈ nak na-osoˈ li qˈuim nak nacuteˈ saˈ xam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchan apunbil xaba̱nu nak xajach ru li palau. Chanchan li tzˈac quicana li haˈ saˈ xcaˈ pacˈalil li be saˈ xyi li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li xicˈ queˈiloc ke queˈxye: —Takata̱keheb. Takachapeb laj Israel. Take̱chani li cˈaˈak re ru cuan reheb. Takaba̱nu li cˈaˈru takaj reheb. Riqˈuin li kachˈi̱chˈ takacamsiheb, chanqueb laj Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xatakla li cacuil ikˈ ut quixjunaji rib li haˈ saˈ xbe̱neb. Joˈ li chˈi̱chˈ li kˈaxal a̱l, nak quilajeˈsubeˈ rubel haˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱cˈaˈ chic junak dios joˈ la̱at, at Ka̱cuaˈ. Ma̱ ani chic junak cuan xti̱quilal joˈ la̱ ti̱quilal la̱at. Ma̱ ani chic junak nim xcuanquil joˈ la̱ nimajcual cuanquilal la̱at. Ma̱ ani chic junak naru ta̱ba̱nu̱nk re li sachba chˈo̱lej xaba̱nu la̱at.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak xacˈutbesi la̱ cuanquil chiruheb quilajeˈosoˈ chixjunileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak kˈaxal nim la̱ cuusilal, la̱at yo̱cat chi cˈamoc be chiku ut xoa̱col. Riqˈuin lix nimal a̱cuanquilal toa̱cˈam saˈ li naˈajej li xayechiˈi ke junxilaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li jalaneb xtenamit teˈrabi resil li cˈaˈru xaba̱nu. Ut sicsotkeb xbaneb xxiu. Ut cˈajoˈ nak teˈxucuak laj filisteo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱ caˈchˈin nak teˈxucuak eb li nequeˈtaklan saˈ xbe̱neb laj Edom. Sicsotkeb xbaneb xxiu li cuanqueb xcuanquil saˈ xya̱nkeb laj Moab. Teˈsachk xchˈo̱l chixjunileb laj cananeo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chacuocsiheb taxak xxiuheb chixjunil li tenamit. Mem ta cheˈcana̱k nak teˈrabi lix nimal la̱ cuanquilal re nak la̱o li tenamit li xasicˈ ru tonumekˈ saˈ xya̱nkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Toa̱cˈam saˈ li tzu̱l li sicˈbil ru a̱ban li cuan saˈ li naˈajej li xayechiˈi chak ke junxilaj. Toa̱qˈue chi cua̱nc saˈ li naˈajej li xakabanbil a̱ban re nak tatkalokˈoni.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Acuabej Dios, la̱at ta̱takla̱nk saˈ kabe̱n riqˈuin xnimal la̱ cuanquilal chijunelic kˈe cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb lix cacua̱yeb ut lix carruaje, joˈ ajcuiˈ chixjunileb lix soldado laj Faraón quilajeˈco̱eb rubel li haˈ nak quixjunaji rib li palau xban xcuanquil li Ka̱cuaˈ Dios. Abanan la̱o aj Israel conumeˈ saˈ chaki chˈochˈ saˈ xyi li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix María li ranab laj Aarón aˈan jun xprofeta li Dios. Lix María quixchap jun lix chˈina cuajb pandero xcˈabaˈ. Ut quicˈamoc be chiruheb li rech ixkilal chirecˈasinquileb lix pandero ut chi xajoc re xlokˈoninquil li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix María quixbicha li bich aˈin: Bichanko chiru li Ka̱cuaˈ Dios xban nak kˈaxal nim lix cuanquilal. Quixcuteb chi haˈ li cacua̱y joˈ eb ajcuiˈ li cuanqueb chirix, chan nak quibichan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés quicˈamoc be chiruheb laj Israel nak queˈel chire li Mar Rojo. Queˈco̱eb saˈ li chaki chˈochˈ Shur xcˈabaˈ. Oxib cutan queˈbe̱c saˈ li chaki chˈochˈ ut ma̱ bar queˈxtau li haˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈcuulac saˈ jun li naˈajej bar queˈxtau jun li haˈ. Li haˈ aˈan incˈaˈ naru rucˈbal xban nak cˈa. Xban nak cˈa li haˈ quixcˈabaˈin li naˈajej aˈan Mara.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel queˈchal xjoskˈileb ut queˈoc chi cuechˈi̱nc chiru laj Moisés ut queˈxye re: —¿Anakcuan cˈaˈru takucˈ? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Moisés quitijoc chiru li Ka̱cuaˈ Dios. Li Dios quixcˈut jun to̱n li cheˈ chiru laj Moisés. Laj Moisés quixcut li cheˈ aˈan saˈ li haˈ ut quicha̱biloˈ li haˈ. Sa chic rucˈbal. Li Ka̱cuaˈ Dios quixqˈue jun li chakˈrab reheb ut quixyaleb saˈ lix pa̱ba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixye reheb: —Junelic te̱rabi li cua̱tin. Te̱ba̱nu li ti̱quilal chicuu. La̱ex te̱pa̱b lin chakˈrab. Cui te̱ba̱nu chixjunil li texintakla cuiˈ, incˈaˈ tinqˈue li yajel saˈ e̱be̱n, li quinqˈue saˈ xbe̱neb laj Egipto. La̱in li Ka̱cuaˈ Dios. La̱in li ninqˈuirtesin e̱re, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈcuulac saˈ jun li naˈajej Elim xcˈabaˈ. Aran cuanqueb cablaju li yuˈam haˈ ut cuanqueb ajcuiˈ laje̱b xca̱cˈa̱l (70) li ni̱nki cheˈ palmera. Ut aran quilajeˈxyi̱b xmuheba̱l chire eb li haˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Exodus-14.html>&larr;</a>&nbsp;&nbsp;<font class=titleType><b>Exodus (15/40)</b></font>&nbsp;&nbsp;<a href=Simple-Exodus-16.html>&rarr;</a>
</td></tr></table>


</body></html>
