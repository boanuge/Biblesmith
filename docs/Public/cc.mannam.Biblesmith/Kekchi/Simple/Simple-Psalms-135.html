<html><head><title>
Psalms (135/150)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Psalms-134.html>&larr;</a>&nbsp;&nbsp;<font class=titleType><b>Psalms (135/150)</b></font>&nbsp;&nbsp;<a href=Simple-Psalms-136.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>¡Lokˈoninbil taxak li nimajcual Dios! Chelokˈoni taxak li nimajcual Dios la̱ex li nequexcˈanjelac chiru. Cheqˈuehak taxak xlokˈal lix cˈabaˈ li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cheqˈuehak taxak xlokˈal li nimajcual Dios la̱ex li cuanquex saˈ lix templo. Cheqˈuehak taxak xlokˈal li Ka̱cuaˈ la̱ex li cuanquex saˈ li neba̱l li cuan chiru lix templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chelokˈoni taxak li nimajcual Dios xban nak aˈan cha̱bil. Chexbicha̱nk re xqˈuebal xlokˈal xban nak kˈaxal nim li ruxta̱n li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios quixsicˈ ru laj Jacob re nak li ralal xcˈajol aˈan teˈcana̱k chokˈ xtenamit. Joˈcan nak eb laj Israel, aˈaneb lix tenamit li Ka̱cuaˈ, ut raro̱queb xban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in ninnau nak kˈaxal nim xcuanquil li nimajcual Dios. Aˈan li kˈaxal nim xcuanquil chiruheb chixjunileb li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ, aˈan yal re saˈ xbe̱n chixjunil. Li Ka̱cuaˈ naxba̱nu li cˈaˈru naraj joˈ saˈ choxa, joˈ saˈ ruchichˈochˈ, joˈ saˈ li palau, joˈ ajcuiˈ saˈ lix chamal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ naxtakla li chok saˈ chixjunil li ruchichˈochˈ ut naxtakla li ca̱k joˈ ajcuiˈ li ikˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixtakla xcamsinquileb li xbe̱n alalbej joˈqueb ajcuiˈ li xbe̱n ral li queto̱mk aran Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut sachba chˈo̱lej quilajxba̱nu aran Egipto re xqˈuebal xxiuheb laj faraón joˈqueb ajcuiˈ li nequeˈcˈanjelac chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixsach xcuanquileb li xni̱nkal ru tenamit ut quixqˈueheb chi camsi̱c eb li rey li kˈaxal cauheb rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixqˈue chi camsi̱c laj Sehón lix reyeb laj Amorreo. Quixqˈue chi camsi̱c laj Og lix reyeb laj Basán. Ut quixqˈueheb ajcuiˈ chi camsi̱c chixjunileb li rey li queˈcuan Canaán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixqˈue lix naˈajeb chokˈ reheb laj Israel. Eb aˈan chic queˈe̱chanin re lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>At nimajcual Dios, junelic ta̱qˈuehekˈ a̱lokˈal xban nak la̱at li tzˈakal Dios. Chalen anakcuan ut chi junelic kˈe cutan ta̱julticokˈ reheb li tenamit nak la̱at li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li nimajcual Dios ta̱rakok a̱tin saˈ ti̱quilal saˈ xbe̱neb lix tenamit. Li Ka̱cuaˈ ta̱ruxta̱na ruheb lix tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li dios li nequeˈxlokˈoni li jalaneb xtenamit, aˈan yal yi̱banbil riqˈuin plata ut oro. Yi̱banbil xbaneb li cui̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb xtzˈu̱mal re, aban incˈaˈ nequeˈa̱tinac. Cuanqueb xnakˈ ru, aban incˈaˈ nequeˈiloc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb xxic, aban incˈaˈ nequeˈabin. Incˈaˈ nequeˈmusikˈac xban nak moco yoˈyo̱queb ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li queˈyi̱ban reheb li jalanil dios aˈin, chanchaneb ajcuiˈ lix dios li queˈxyi̱b. Ut eb li nequeˈxcˈojob xchˈo̱l riqˈuin li yi̱banbil dios, chanchaneb ajcuiˈ lix dios li nequeˈxlokˈoni.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cheqˈuehak taxak xlokˈal li nimajcual Dios la̱ex laj Israel. Cheqˈuehak taxak xlokˈal li Ka̱cuaˈ la̱ex ralal xcˈajol laj Aarón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cheqˈuehak taxak xlokˈal li nimajcual Dios la̱ex ralal xcˈajol laj Leví. Cheqˈuehak taxak xlokˈal li Ka̱cuaˈ la̱ex li nequexxucuan ru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cheqˈuehak taxak xlokˈal li Ka̱cuaˈ aran Sión. Cheqˈuehak taxak xlokˈal saˈ lix tenamit Jerusalén. ¡Lokˈoninbil taxak li nimajcual Dios!</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Psalms-134.html>&larr;</a>&nbsp;&nbsp;<font class=titleType><b>Psalms (135/150)</b></font>&nbsp;&nbsp;<a href=Simple-Psalms-136.html>&rarr;</a>
</td></tr></table>


</body></html>
