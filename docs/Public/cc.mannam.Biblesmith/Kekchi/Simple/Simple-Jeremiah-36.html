<html><head><title>
Jeremiah (36/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-35.html>&larr;</a>&nbsp;&nbsp;<font class=titleType><b>Jeremiah (36/52)</b></font>&nbsp;&nbsp;<a href=Simple-Jeremiah-37.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱ xca̱ chihab roquic chokˈ xreyeb laj Judá laj Joacim li ralal laj Josías nak li Ka̱cuaˈ Dios quia̱tinac cuiˈchic riqˈuin laj Jeremías ut quixye re chi joˈcaˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Sicˈ jun botolak li hu ut ta̱tzˈi̱ba chiru chixjunil li xinye a̱cue chirixeb laj Israel ut chirixeb laj Judá ut tzˈi̱ba ajcuiˈ li xinye chirixeb ajcuiˈ chixjunileb li tenamit jun chˈol chic. Toj cua̱nk chokˈ rey laj Josías nak quintiquib a̱tinac a̱cuiqˈuin ut toj chalen anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱re teˈxcanab xba̱nunquil li ma̱usilal eb laj Judá nak teˈrabi nak ta̱cha̱lk raylal saˈ xbe̱neb, li nincˈoxla xtaklanquil. Cui teˈxjal xcˈaˈuxeb ut teˈxcanab xba̱nunquil li ma̱usilal, la̱in tincuy tinsach lix ma̱queb ut lix ma̱usilal, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Jeremías quixbok laj Baruc, li ralal laj Nerías ut quixye re chixjunil li quiyeheˈ re xban li Ka̱cuaˈ Dios. Ut laj Baruc quixtzˈi̱ba chixjunil saˈ li hu joˈ quiyeheˈ re xban laj Jeremías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Jeremías quixye ajcuiˈ re laj Baruc: —Incˈaˈ chic niquineˈrocsi saˈ li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ayu la̱at saˈ li templo saˈ li cutan nak tex-ayunik ut ta̱cuil xsaˈ li hu aˈin re nak chixjunileb li tenamit teˈrabi li cˈaˈru quixye li Ka̱cuaˈ. Ut ta̱cuil ajcuiˈ xsaˈ chiruheb chixjunileb li cristian li nequeˈchal chak saˈ eb li tenamit li cuanqueb Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱re teˈtijok chiru li Dios ut teˈxtzˈa̱ma xcuybal xma̱c chiru ut teˈxcanab xba̱nunquil li ma̱usilal xban nak li Ka̱cuaˈ cˈajoˈ lix joskˈil saˈ xbe̱neb ut xye nak kˈaxal ra tixba̱nu reheb li tenamit, chan laj Jeremías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Baruc, li ralal laj Nerías, quixba̱nu chixjunil li quiyeheˈ re xban li profeta Jeremías. Co̱ saˈ li templo re ta̱ril xsaˈ li botbil hu chiruheb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Yo̱ xbele po re li roˈ chihab roquic chokˈ rey laj Joacim li ralal laj Josías lix reyeb laj Judá, nak queˈxcˈu̱b ru nak teˈxba̱nu x-ayu̱n chiru li Ka̱cuaˈ chixjunileb li cuanqueb Jerusalén, joˈ ajcuiˈ li nequeˈchal chak saˈ eb li naˈajej li cuanqueb Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Baruc co̱ saˈ xmu li templo cuan cuiˈ li puerta toj acˈ. Qui-oc saˈ lix naˈaj laj Gemarías li ralal laj Safán laj tzˈi̱b. Ut aran quiril chiruheb li tenamit li quixye laj Jeremías li tzˈi̱banbil saˈ li botbil hu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Micaías li ralal laj Gemarías quirabi chixjunil li ra̱tin li Ka̱cuaˈ li quiril saˈ li botbil hu laj Baruc. Laj Micaías, aˈan ri laj Safán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quirabi li cˈaˈru quixye laj Baruc, laj Micaías co̱ saˈ rochoch li rey saˈ li naˈajej li nequeˈcuan cuiˈ laj tzˈi̱b. Nabaleb li cuanqueb xcuanquil chˈutchˈu̱queb aran. Cuanqueb laj Elisama laj tzˈi̱b, laj Delaía li ralal laj Semaías, laj Elnatán li ralal laj Acbor, laj Gemarías li ralal laj Safán, laj Sedequías li ralal laj Ananías, ut cuanqueb chic nabaleb li cuanqueb xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Micaías quixye reheb chixjunil li quirabi nak laj Baruc quiril xsaˈ li botbil hu chiruheb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cuanqueb xcuanquil queˈxbok laj Jehudí li ralal laj Netanías. Laj Netanías, aˈan li ralal laj Selemías ut laj Selemías, aˈan li ralal laj Cusi. Ut queˈxtakla laj Jehudí chixyebal re laj Baruc nak tixcˈam li botbil hu riqˈuineb, li quiril xsaˈ chiruheb li tenamit. Ut laj Baruc quixcˈam li hu riqˈuineb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quicuulac laj Baruc, queˈxye re: —Cˈojlan ut ta̱cuil xsaˈ li hu chiku, chanqueb. Ut laj Baruc quiril xsaˈ li hu chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈrabi li cˈaˈru naxye saˈ li hu, cˈajoˈ nak queˈxucuac. Queˈxcaˈya ribeb ut queˈxye re laj Baruc: —Tento takaye re li rey chixjunil aˈin, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxye ajcuiˈ re laj Baruc: —¿Cˈaˈut nak xatzˈi̱baheb li a̱tin aˈin li xye laj Jeremías? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Baruc quixye reheb: —Laj Jeremías quiyehoc cue chixjunil li a̱tin aˈin ut la̱in xintzˈi̱ba saˈ li hu riqˈuin tinta, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb aˈan queˈxye re laj Baruc: —Ayukex a̱cuochben laj Jeremías ut mukumak chak e̱rib re nak ma̱ ani ta̱naˈok re bar cuanquex, chanqueb re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cuanqueb xcuanquil queˈxcanab li hu saˈ lix naˈaj laj Elisama laj tzˈi̱b. Co̱eb saˈ li naˈajej cuan cuiˈ li rey ut queˈxye re chixjunil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li rey quixtakla laj Jehudí chixcˈambal li botbil hu. Laj Jehudí quixxoc chak li botbil hu saˈ xnaˈaj laj Elisama laj tzˈi̱b. Quiril xsaˈ li hu laj Jehudí chiru li rey ut chiruheb ajcuiˈ chixjunileb li cuanqueb xcuanquil, li chˈutchˈu̱queb rochben li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈin quicˈulman saˈ xbele li po nak li rey chunchu chire xam saˈ li rochoch li naxnumsi cuiˈ li habalkˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱ chirilbal xsaˈ li hu laj Jehudí, li rey quixchap li ac xril ut quixset chi chˈi̱chˈ ut quixcut saˈ xam. Quixba̱nu chi joˈcan toj retal quixchoy xcˈatbal chixjunil li hu nak ac xeˈrabi li cˈaˈru naxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li cuanqueb xcuanquil, ut li rey incˈaˈ queˈoc xxiu chi moco queˈrahoˈ xchˈo̱l riqˈuin li a̱tin queˈrabi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Elnatán, laj Delaía ut laj Gemarías queˈxtzˈa̱ma chiru li rey nak incˈaˈ tixcˈat li hu. Abanan li rey incˈaˈ quirabi li cˈaˈru queˈxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey quixtaklaheb laj Jerameel li ralal laj Hamelec, ut laj Seraías li ralal laj Azriel, ut laj Selemías li ralal laj Abdeel chixchapbaleb laj Baruc laj tzˈi̱b ut li profeta Jeremías re nak teˈxqˈue chi pre̱xil. Abanan li Ka̱cuaˈ quixtenkˈaheb re teˈxmuk rib chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Dios quia̱tinac cuiˈchic riqˈuin laj Jeremías, nak ac xcˈat li hu li rey, li tzˈi̱banbil cuiˈ li a̱tin li quixye laj Jeremías li quitzˈi̱ba̱c xban laj Baruc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye re: —Ta̱chap jun chic li botbil hu ut ta̱tzˈi̱ba cuiˈchic li a̱tin chi saˈ, li tzˈi̱banbil saˈ li botbil hu li quetzˈi̱ba xbe̱n cua, li quixcˈat laj Joacim lix reyeb laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut ta̱ye re laj Joacim lix reyeb laj Judá: Joˈcaˈin xye a̱cue li Ka̱cuaˈ Dios. La̱at xacˈat li hu ut xaye: ¿cˈaˈut nak quixtzˈi̱ba nak relic chi ya̱l lix reyeb laj Babilonia ta̱cha̱lk ut tixsach li tenamit aˈin ut tixcamsiheb li cristian joˈqueb ajcuiˈ li xul?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Anakcuan tinye a̱cue, at rey Joacim, ma̱ jun reheb la̱ cualal a̱cˈajol teˈcˈanjelak chokˈ xreyeb li ralal xcˈajol laj David. Ut nak tatca̱mk, la̱ tzˈejcual tˈantˈo ta̱cana̱k. Tixcˈul li sakˈe chi cutan ut li xchuˈque chiru kˈojyi̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Texinqˈue chixtojbal le̱ ma̱c che̱junilex, la̱at ut eb la̱ cualal a̱cˈajol, joˈqueb ajcuiˈ li nequeˈcˈanjelac cha̱cuu. Teˈtzˈako̱nk ajcuiˈ laj Jerusalén ut eb laj Judá riqˈuin li raylal li xinye nak te̱cˈul xban nak incˈaˈ xepa̱b li cˈaˈru xinye e̱re, chan li Dios re laj Joacim.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Jeremías quixchap jun chic li botbil hu ut quixqˈue re laj Baruc laj tzˈi̱b, li ralal laj Nerías. Laj Baruc quixtzˈi̱ba saˈ li hu chixjunil li a̱tin li quiyeheˈ re xban laj Jeremías. Quixtzˈi̱ba chixjunil li quicuan saˈ li hu li quixcˈat laj Joacim lix reyeb laj Judá. Ut toj cuan chic nabal xcomon li a̱tin li quixtzˈi̱ba saˈ li hu.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-35.html>&larr;</a>&nbsp;&nbsp;<font class=titleType><b>Jeremiah (36/52)</b></font>&nbsp;&nbsp;<a href=Simple-Jeremiah-37.html>&rarr;</a>
</td></tr></table>


</body></html>
