<html><head><title>
Joshua (11/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-10.html>&larr;</a>&nbsp;&nbsp;<font class=titleType><b>Joshua (11/24)</b></font>&nbsp;&nbsp;<a href=Simple-Joshua-12.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak li rey Jabín li cuan saˈ li tenamit Hazor quirabi li cˈaˈru queˈxba̱nu laj Israel, quixtakla xyebal resil re laj Jobab li rey li cuan saˈ li tenamit Madón. Ut quixtakla ajcuiˈ resil riqˈuin li rey li cuan saˈ li tenamit Simrón joˈ ajcuiˈ li rey li cuan saˈ li tenamit Acsaf.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixtakla ajcuiˈ xyebal resil reheb li rey li cuanqueb saˈ li norte saˈ li naˈajej li tzu̱l ru, li cuan cuiˈ li Palau Cineret, joˈ ajcuiˈ eb li rey li cuanqueb saˈ li sur saˈ li naˈajej Arabá. Ut quixtakla resil reheb li cuanqueb saˈ li ru takˈa ut eb li cuanqueb saˈ li oeste saˈ li tenamit Dor.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixtakla ajcuiˈ xyebal resil reheb laj cananeo li cuanqueb saˈ xcaˈ pacˈalil li nimaˈ Jordán ut reheb laj amorreo, eb laj heteo, eb laj ferezeo, eb laj jebuseo, li cuanqueb saˈ li tzu̱l ru joˈ eb ajcuiˈ laj heveo li cuanqueb nachˈ riqˈuin li tzu̱l Hermón li cuan saˈ li naˈajej Mizpa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxjunaji ribeb chixjunileb rochbeneb lix soldados re teˈxic chi pletic riqˈuineb laj Israel. Kˈaxal cuiˈchic nabaleb. Chanchan xqˈuial li samaib chire li palau. Ut nabaleb lix cacua̱yeb joˈ ajcuiˈ lix carruajeb re pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li rey aˈin queˈxchˈutub ribeb ut queˈco̱eb chi pletic riqˈuineb laj Israel. Ut queˈxyi̱b lix muheba̱leb chire li palau Merom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios quixye re laj Josué: —Matxucuac chiruheb li cuanqueb Canaán xban nak cuulaj ajcuiˈ joˈcaˈin ho̱nal acak xeˈcam chixjunileb xban nak la̱in tinkˈaxtesiheb saˈ e̱rukˈ la̱ex aj Israel. Te̱tok rokeb lix cacua̱yeb ut te̱cˈateb lix carruaje, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak laj Josué rochbeneb chixjunileb lix soldados queˈco̱eb nachˈ riqˈuin li palau Merom chi pletic riqˈuineb chi ma̱cˈaˈ saˈ xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixqˈueheb laj Israel chi numta̱c saˈ xbe̱neb. Ut queˈra̱linaheb toj saˈ li nimla tenamit Sidón ut toj saˈ li naˈajej Misrefot-maim ut toj saˈ li ru takˈa Mizpa li cuan saˈ li este. Ut queˈxcamsi chixjunileb. Ma̱ jun chic reheb queˈcana chi yoˈyo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Josué quixba̱nu joˈ quiyeheˈ re xban li Ka̱cuaˈ. Quixtok rokeb lix cacua̱yeb ut quixcˈateb lix carruaje.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chirix aˈan queˈsukˈi laj Josué rochbeneb lix soldados ut queˈoc saˈ li tenamit Hazor ut queˈxcamsi lix reyeb. Li tenamit Hazor, aˈan li nim xcuanquil saˈ xbe̱neb chixjunileb li tenamit jun chˈol chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb laj Israel queˈxcamsi chi chˈi̱chˈ chixjunileb li cuanqueb saˈ li naˈajej aˈan. Queˈxsach ru chi junaj cua. Ma̱cˈaˈ chic queˈxcanab chi yoˈyo ut queˈxcˈat li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxsach ruheb chi junaj cua chixjunileb li tenamit li queˈoquen chi pletic riqˈuineb laj Israel ut queˈxcamsiheb chi chˈi̱chˈ joˈ ajcuiˈ lix reyeb joˈ quiyeheˈ reheb xban laj Moisés laj cˈanjel chiru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li tenamit li cuanqueb saˈ xbe̱n bol incˈaˈ queˈxcˈat eb laj Israel. Caˈaj cuiˈ li tenamit Hazor.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel quilajeˈxcamsi chixjunileb li cuanqueb saˈ eb li tenamit aˈan. Ma̱ jun queˈxcanab chi yoˈyo. Ut quicana chokˈ reheb lix queto̱mkeb ut chixjunil li cˈaˈru reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈ quixye li Dios re laj Moisés laj cˈanjel chiru, joˈcan qui-uxman xban nak laj Moisés quixye re laj Josué li cˈaˈru quixye li Dios. Ut laj Josué quixba̱nu chi tzˈakal re ru li cˈaˈru quiyeheˈ re xban laj Moisés. Ma̱ jun li quixye li Dios incˈaˈ ta quixba̱nu laj Josué.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak laj Josué quire̱chani chixjunil li naˈajej aˈan. Quire̱chani li naˈajej li tzu̱l ru, ut li naˈajej Neguev, ut chixjunil li naˈajej Gosén ut eb li ru takˈa re Arabá joˈ eb ajcuiˈ li tzu̱l ut li ru takˈa li cuan Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej li queˈre̱chani naticla chak cuan cuiˈ li tzu̱l Halac li cuan cuiˈ li naˈajej Seir ut nacuulac toj Baal-gad li cuan saˈ li ru takˈa li cuan Líbano nachˈ riqˈuin li tzu̱l Hermón. Eb laj Israel queˈxchap chixjunileb li rey ut queˈxcamsiheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Josué najt quipletic riqˈuineb li rey aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ jun li tenamit quixcˈam rib saˈ usilal riqˈuineb li ralal xcˈajol laj Israel. Caˈaj cuiˈ eb laj heveo li cuanqueb aran Gabaón. Chixjunileb li jun chˈol chic tenamit riqˈuin ple̱t queˈre̱chani.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixcacuubresi lix chˈo̱leb li tenamit li cuanqueb Canaán re nak teˈpletik, re nak teˈsachekˈ ruheb chixjunileb xbaneb laj Israel. Li Ka̱cuaˈ Dios ac quixye re laj Moisés nak incˈaˈ teˈril xtokˈoba̱l ruheb. Teˈxcamsiheb ban chixjunileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb laj Israel queˈxsach ajcuiˈ ruheb li ralal xcˈajol laj Anac li cuanqueb saˈ eb li naˈajej li tzu̱l ru. Aˈaneb aˈin li naˈajej aˈan: Hebrón, Debir, Anab, ut eb li naˈajej tzu̱l ru re Judá ut Israel. Queˈxsach ruheb chixjunileb li cuanqueb aran joˈ ajcuiˈ lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱ jun chic ralal xcˈajol laj Anac quicana saˈ lix naˈajeb laj Israel. Abanan cuanqueb ajcuiˈ li queˈcana saˈ eb li tenamit Gaza, Gat ut Asdod.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin nak laj Josué quire̱chani chixjunil lix naˈajeb, joˈ quiyeheˈ re laj Moisés xban li Dios. Ut quixjeqˈui li naˈajej reheb li cablaju xte̱paleb laj Israel. Ut incˈaˈ chic quicuan li ple̱t saˈ eb li naˈajej aˈan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-10.html>&larr;</a>&nbsp;&nbsp;<font class=titleType><b>Joshua (11/24)</b></font>&nbsp;&nbsp;<a href=Simple-Joshua-12.html>&rarr;</a>
</td></tr></table>


</body></html>
