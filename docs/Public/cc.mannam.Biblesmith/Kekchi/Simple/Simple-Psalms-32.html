<html><head><title>
Psalms (32/150)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Psalms-31.html>&larr;</a>&nbsp;&nbsp;<font class=titleType><b>Psalms (32/150)</b></font>&nbsp;&nbsp;<a href=Simple-Psalms-33.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Us xak re li ani cuybil sachbil lix ma̱c. Incˈaˈ chic nacˈoxla̱c lix ma̱c xban li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Us xak re li ani incˈaˈ nabalakˈic, li nayeheˈ re xban li Dios nak ma̱cˈaˈ xma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak toj ma̱jiˈ ninpatzˈ incuybal chiru li Dios riqˈuin li ma̱c li xinba̱nu, ninnumsi li cutan chi ya̱bac. Tacuajenakin xban li ya̱bac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chi kˈek chi cutan xina̱qˈue chirecˈanquil xrahil li ma̱c li xinba̱nu. Yo̱ chi osocˈ lin metzˈe̱u xban, joˈ nak nachakic li haˈ xban li sakˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tinye lin ma̱c re li Ka̱cuaˈ, chanquin. Joˈcan ut nak xinpatzˈ incuybal cha̱cuu, at Ka̱cuaˈ, ut ma̱cˈaˈ xinmuk cha̱cuu. Ut la̱at xacuy xasach lin ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ti̱queb xchˈo̱l teˈxtzˈa̱ma xtenkˈanquil cha̱cuu nak cuanqueb saˈ li raylal. Chanchan li butˈ nak nachal li raylal saˈ xbe̱neb. Abanan la̱at ta̱tenkˈaheb re nak incˈaˈ teˈchˈina̱nk xchˈo̱leb xban li raylal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>A̱cuiqˈuin nincol cuib. La̱at nacattenkˈan cue nak cuanquin saˈ raylal. La̱in tinbicha a̱lokˈal xban nak la̱at junelic cuancat cuiqˈuin chincolbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye: —La̱in tin-ilok a̱cue. La̱in tincˈutuk cha̱cuu cˈaˈru ta̱ba̱nu ut tinqˈue a̱naˈleb re nak ta̱tau xya̱lal. La̱in tinberesi̱nk a̱cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Moco joˈcakat ta li cacua̱y chi moco joˈcakat ta li mula. Eb li xul aˈan moco cuanqueb ta xnaˈleb chi moco teˈxba̱nu li cˈaˈru ta̱cuaj chi ma̱cˈaˈ lix bacˈbaleb ut li chˈi̱chˈ saˈ reheb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li incˈaˈ useb xnaˈleb qˈuila raylal cuan saˈ xbe̱neb. Aˈut li cauheb xchˈo̱l riqˈuin li Ka̱cuaˈ, numtajenak li rusilal li Dios li nequeˈxcˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chisahokˈ taxak saˈ e̱chˈo̱l saˈ xcˈabaˈ li Ka̱cuaˈ, la̱ex li ti̱c e̱chˈo̱l. Chexbicha̱nk xban xsahil e̱chˈo̱l, la̱ex li cuanquex saˈ ti̱quilal chiru li Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Psalms-31.html>&larr;</a>&nbsp;&nbsp;<font class=titleType><b>Psalms (32/150)</b></font>&nbsp;&nbsp;<a href=Simple-Psalms-33.html>&rarr;</a>
</td></tr></table>


</body></html>
