<html><head><title>
Isaiah (17/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-16.html>&larr;</a>&nbsp;&nbsp;<font class=titleType><b>Isaiah (17/66)</b></font>&nbsp;&nbsp;<a href=Simple-Isaiah-18.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li quixye li profeta chirixeb laj Damasco: —Damasco incˈaˈ chic ta̱cana̱k joˈ tenamit. Ta̱poˈekˈ ut juqˈuinbil ta̱cana̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li tenamit li cuanqueb Aroer teˈcana̱k chi ma̱cˈaˈ chic cristian. Eb li carner teˈcuaˈak aran ut ma̱ ani ta̱seˈbesi̱nk reheb saˈ li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱cˈaˈak chic lix tenamit li ralal xcˈajol laj Efraín li queˈxcauresi ribeb. Ut ma̱cˈaˈak chic xcuanquil Damasco. Eb laj Siria li incˈaˈ queˈsacheˈ ruheb xuta̱nal teˈcana̱k joˈ eb laj Israel, chan li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan ta̱sachekˈ lix cuanquilaleb li ralal xcˈajol laj Jacob. Ut ta̱sachekˈ ajcuiˈ lix biomaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li naˈajej Israel nayamnac ta̱cana̱k joˈ jun lix naˈaj li acui̱mk nak ac xsiqˈueˈ li ru. Chanchanak li ru takˈa re Refaim nak ac sicˈbil chixjunil li ru li acui̱mk li na-el saˈ li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ chic qˈui li cristian li teˈcolekˈ Israel. Chanchan li cheˈ olivo nak nachikˈeˈ. Natˈaneˈ chixjunil li ru. Cuib oxib aj chic nacana saˈ li ruˈuj malaj ut saˈ eb li rukˈ. La̱in li Ka̱cuaˈ, lix Dioseb laj Israel, ninyehoc re aˈin.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan eb li cristian teˈxtzˈa̱ma xtenkˈanquil riqˈuin li Ka̱cuaˈ li quiyoˈobtesin reheb. Teˈsukˈi̱k cuiˈchic riqˈuin li Dios santo, lix Dioseb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ chic teˈxcˈojob xchˈo̱leb riqˈuineb li artal li queˈxyi̱b riqˈuin rukˈeb. Incˈaˈ chic teˈxlokˈoni lix jalam u̱ch lix Asera li queˈxyi̱b, chi moco teˈxlokˈoni li sakˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan, eb li tenamit li cauresinbileb chi us re xcolbaleb rib teˈtzˈekta̱na̱k joˈ eb li tenamit li queˈsacheˈ nak xeˈe̱lelic chiruheb laj Israel. Chanchanakeb chic li ru li cheˈ li xcanaba̱c toj saˈ ruˈuj. Eb li tenamit teˈcanaba̱k chi ma̱cˈaˈ chic cuan chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj Israel, xetzˈekta̱na li Ka̱cuaˈ laj colol e̱re. Incˈaˈ xepatzˈ e̱tenkˈanquil re li Dios li chanchan li sako̱nac li xecol cuiˈ raj e̱rib. Xerau ban li acui̱mk chˈinaˈus re xqˈuebal xlokˈal li jalanil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak nequex-au, nequeril chi us re nak nayoˈla ut joˈ cuulaj nequeroybeni nak tixqˈue li ratzˈum. Abanan nak ta̱cha̱lk li raylal saˈ e̱be̱n chixjunil li cˈaˈru xerau ta̱sachk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Raylal ta̱cha̱lk saˈ xbe̱neb li xni̱nkal ru tenamit li nequeˈchokin nak nequeˈchal chi pletic. Chanchan li choki̱nc li naxba̱nu li palau, malaj ut joˈ nak na-ecˈan lix cau ok li haˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak teˈcha̱lk li tenamit chi pletic chanchanakeb lix cau ok li haˈ. Abanan nak li Dios tixkˈuseb, teˈe̱lelik ut teˈxic chi najt yalak bar. Chanchanakeb lix mokoj ixim li nacˈameˈ xban ikˈ saˈ eb li tzu̱l. Chanchanakeb li poks li nacˈameˈ xban ikˈ li naxsuti rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li ecuu teˈcha̱lk chikasachbal. Abanan nak ta̱sake̱uk, ac ma̱ anihakeb chic. Joˈcaˈin nak nequeˈosoˈ chixjunileb li nequeˈraj xchapbal chokˈ reheb li cˈaˈru ke la̱o.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-16.html>&larr;</a>&nbsp;&nbsp;<font class=titleType><b>Isaiah (17/66)</b></font>&nbsp;&nbsp;<a href=Simple-Isaiah-18.html>&rarr;</a>
</td></tr></table>


</body></html>
