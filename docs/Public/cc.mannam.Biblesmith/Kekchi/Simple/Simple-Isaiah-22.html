<html><head><title>
Isaiah (22/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-21.html>&larr;</a>&nbsp;&nbsp;<font class=titleType><b>Isaiah (22/66)</b></font>&nbsp;&nbsp;<a href=Simple-Isaiah-23.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin resil li cˈaˈru ta̱cˈulma̱nk saˈ li ru takˈa li quicˈutbesi̱c cuiˈ li visión chicuu xban li Dios. ¿Cˈaˈru xecˈul anakcuan? ¿Cˈaˈut nak che̱junilex yo̱quex chi takecˈ saˈ xbe̱n le̱ rochoch xban le̱ xiu?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma ma̱cuaˈex ta biˈ jun tenamit li junes choki̱nc nequeba̱nu? ¿Ma ma̱cuaˈ ta biˈ la̱ex jun tenamit li junelic sa saˈ e̱chˈo̱l? ¿Cˈaˈut nak eb le̱ comon moco xeˈcamsi̱c ta chi chˈi̱chˈ? ¿Cˈaˈut nak incˈaˈ xeˈcamsi̱c saˈ li ple̱t?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li nequeˈtaklan saˈ e̱ya̱nk xeˈe̱lelic chiruheb li tzimaj. Abanan xeˈchapeˈ xbaneb li xicˈ nequeˈiloc reheb. Queˈchapeˈ usta najt queˈco̱eb nak queˈe̱lelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak la̱in ninye: —Canabomakin injunes. Oc cue chi ya̱bac xban xrahil inchˈo̱l. Ut ma̱ ani tixbay rib chixcˈojobanquil inchˈo̱l xban nak lin tenamit teˈsachekˈ ru.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ li nimajcual Dios ac quixye nak ta̱cuulak xkˈehil nak che̱junilex texxucuak ut kˈaxal ra te̱cˈul. Telajeˈxsach e̱naˈleb saˈ li ru takˈa li nacˈuteˈ cuiˈ li visión. Telajeˈtˈanekˈ li tzˈac li sutsu cuiˈ li tenamit ut le̱ ya̱b ta̱abi̱k toj saˈ eb li tzu̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li soldados teˈcha̱lk toj Elam chirix cacua̱y. Cua̱nk chak saˈ rukˈeb lix tzimaj. Ut eb li soldados li teˈcha̱lk toj Kir cua̱nk chak saˈ rukˈeb lix chˈi̱chˈ re xcolbal re xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ li carruaje teˈcua̱nk saˈ eb li ru takˈa, li kˈaxal chˈinaˈus nak xcuan. Ut eb li soldado li nequeˈxic chirix cacua̱y xakxo̱keb chiru li oqueba̱l re Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quilajeˈpoˈeˈ chixjunil li cˈaˈak re ru li quecol cuiˈ raj e̱rib la̱ex aj Judá. Nak queril nak ma̱cˈaˈ chic e̱colbal, querisi chak le̱ chˈi̱chˈ re pletic, li quexoc saˈ li cab li cuan saˈ qˈuicheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queqˈue retal nak jucˈbil li tzˈac li sutsu cuiˈ lix tenamit laj David. Quexoc li haˈ saˈ lix naˈaj li cuan takˈa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queqˈue retalileb li cab li cuanqueb Jerusalén ut cuan li quejucˈ re xyi̱banquil lix cacuub li tzˈac li sutsu cuiˈ le̱ tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queyi̱b saˈ xyi li cuib chi tzˈac li naˈajej re xxocbal li haˈ li na-el chak saˈ xnaˈaj li haˈ li yi̱banbil junxil. Abanan incˈaˈ quepatzˈ le̱ naˈleb riqˈuin li Dios li quiyi̱ban re. Incˈaˈ quesicˈ le̱ naˈleb riqˈuin li Dios li quicˈu̱ban ru chixjunil li cˈaˈru ta̱cˈulma̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li cutan aˈan li Ka̱cuaˈ li nimajcual Dios quixye e̱re nak texya̱bak ut te̱yotˈ e̱chˈo̱l. Te̱qˈue li kˈes ru tˈicr che̱rix ut te̱bes le̱ jolom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan la̱ex sa saˈ e̱chˈo̱l nak yo̱quex chi ninkˈei̱c. Xecamsiheb li carner ut li cuacax re te̱tiu. Xexcuaˈac ut xex-ucˈac vino. Xeye: —Cuaˈako, ucˈako xban nak ma̱re cuulaj caˈbej nococam, chanquex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ li nimajcual Dios quia̱tinac cuiqˈuin ut quixye cue: —Li ma̱c aˈin li xeba̱nu la̱ex aj Jerusalén incˈaˈ tincuy toj retal nak texca̱mk. La̱in li nimajcual Dios xinyehoc re aˈin, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li quixye cue li Ka̱cuaˈ, li nimajcual Dios: —Tatxic riqˈuin laj Sebna, li nataklan saˈ xbe̱neb li nequeˈcˈanjelac saˈ li palacio ut ta̱ye re,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>“¿Cˈaˈru a̱cuanquil la̱at? ¿Ani quiqˈuehoc a̱lese̱ns chixyi̱banquil li mukleba̱l arin? ¿Ani xyehoc a̱cue nak ta̱yi̱b la̱ hiloba̱l saˈ li sako̱nac aˈin li najt xteram?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ ta̱risi la̱ cuanquil. Tatxqˈue chi chapecˈ ut tatcˈamekˈ chi najt.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tatxqˈue saˈ jalan tenamit kˈaxal nim. Chanchan nak tixcut jun li pelota. Aran tatca̱mk ut eb la̱ carruaje li cˈajoˈ xchˈinaˈusaleb teˈcana̱k aran. Riqˈuin aˈan ta̱cˈutekˈ xxuta̱n li ani nataklan saˈ a̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ tatrisi saˈ la̱ cuanquil. Chanchan tiquisinbil tixba̱nu a̱cue nak tatrisi,” chaˈakat.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios quixye re laj Sebna: —Saˈ eb li cutan aˈan la̱in tinbok cuiqˈuin laj Eliaquim laj cˈanjel chicuu, li ralal laj Hilcías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tinqˈue chirix laj Eliaquim la̱ cuakˈ rochben lix cˈa̱mal a̱saˈ. Tinkˈaxtesi li cuanquil re li quinqˈue a̱cue junxil. Ut aˈanak chic li ta̱cˈamok be chiruheb li cuanqueb Jerusalén joˈ eb ajcuiˈ li ralal xcˈajol laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tinqˈue li i̱k saˈ xbe̱n re nak aˈan chic ta̱ilok re li rochocheb li ralal xcˈajol li rey David. Li oqueba̱l li tixte aˈan, ma̱ ani naru ta̱tzˈapok re. Ut li oqueba̱l li tixtzˈap aˈan, ma̱ ani naru ta̱tehok re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan jun li claux tojbil saˈ junak cheˈ xban nak li Ka̱cuaˈ tixxakab saˈ xnaˈaj lix cuanquil. Saˈ xcˈabaˈ li cui̱nk aˈan, chixjunileb li rechˈalal teˈqˈuehekˈ xlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan kˈaxal a̱l li i̱k ta̱cana̱k saˈ xbe̱n. Chixjunileb li rechˈalal teˈxsicˈ xtenkˈanquil riqˈuin. Chanchanakeb chic li ucˈal ut li secˈ li nequeˈtˈuyuba̱c saˈ eb li claux.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈxsicˈ xtenkˈanquileb riqˈuin toj ta̱cuulak xkˈehil nak incˈaˈ chic tixcuy. Chanchan nak ta̱tokekˈ li claux. Ut chixjunil li cˈaˈak re ru li tˈuytˈu chiru talejeˈtˈanekˈ.— Li Ka̱cuaˈ li nimajcual Dios quiyehoc re aˈin.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-21.html>&larr;</a>&nbsp;&nbsp;<font class=titleType><b>Isaiah (22/66)</b></font>&nbsp;&nbsp;<a href=Simple-Isaiah-23.html>&rarr;</a>
</td></tr></table>


</body></html>
