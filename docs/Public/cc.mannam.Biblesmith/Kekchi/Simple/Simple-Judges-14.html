<html><head><title>
Judges (14/21)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Judges-13.html>&larr;</a>&nbsp;&nbsp;<font class=titleType><b>Judges (14/21)</b></font>&nbsp;&nbsp;<a href=Simple-Judges-15.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ jun li cutan laj Sansón co̱ saˈ li tenamit Timnat. Ut aran quiril jun li sa̱j ixk xcomoneb laj filisteos.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Co̱ cuiˈchic saˈ rochoch ut quixye re lix naˈ ut lix yucuaˈ: —Xcuil ru jun li sa̱j ixk aj filisteo aran Timnat. Nintzˈa̱ma che̱ru nak te̱tzˈa̱ma chak chokˈ cuixakil, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix naˈ xyucuaˈ queˈxye re: —¿Cˈaˈut nak tatxic xsicˈbal la̱ cuixakil saˈ xya̱nkeb li incˈaˈ nequeˈxpa̱b li Dios? ¿Ma ma̱cˈaˈ ta biˈ ixk saˈ kaya̱nk la̱o? ¿Ma ma̱cˈaˈ ta biˈ ixk saˈ li katenamit? chanqueb. Abanan laj Sansón quixye cuiˈchic reheb: —Aˈ li ixk aˈan, aˈan li nacuulac chicuu. Te̱tzˈa̱ma aˈan chokˈ cuixakil, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix naˈ xyucuaˈ incˈaˈ nequeˈxnau nak li Ka̱cuaˈ yo̱ chixcˈutbal li ixk aˈan chiru laj Sansón. Saˈ eb li cutan aˈan eb laj filisteos yo̱queb chi takla̱nc saˈ xbe̱nb laj Israel ut li Ka̱cuaˈ yo̱ chixsicˈbal chanru nak eb laj Israel teˈpletik riqˈuineb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak laj Sansón co̱ Timnat rochbeneb lix naˈ xyucuaˈ. Nak yo̱queb chi numecˈ saˈ xnaˈaj li acui̱mk uvas, laj Sansón quirabi jun li cakcoj sa̱j yo̱ chixjapbal re ut yo̱ chi cha̱lc riqˈuin laj Sansón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix musikˈ li Ka̱cuaˈ quichal riqˈuin laj Sansón ut quixqˈue xmetzˈe̱u. Joˈcan nak laj Sansón quixchap li cakcoj ut quixpedasi riqˈuin rukˈ. Chanchan jun li chˈina chiba̱t chiru. Ut laj Sansón co̱ cuiˈchic riqˈuin lix naˈ xyucuaˈ, abanan incˈaˈ quixye reheb li cˈaˈru quixba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan laj Sansón co̱ chi a̱tinac riqˈuin li ixk ut li ixk quicuulac chiru laj Sansón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quinumeˈ cuib oxib cutan, laj Sansón co̱ chi sumla̱c riqˈuin li ixk. Nak yo̱ chi xic, quinumeˈril li cakcoj camenak. Nak quicuulac aran, quixqˈue retal nak saˈ xsaˈ li cakcoj camenak cuan xsoc li cˈap ut cuan ajcuiˈ xyaˈal cab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quirisi li xyaˈal cab riqˈuin rukˈ ut yo̱ chixloubal nak yo̱ chi xic. Nak quixtauheb lix naˈ xyucuaˈ, quixqˈue li xyaˈal cab reheb aˈan. Ut queˈxlou ajcuiˈ eb aˈan, abanan laj Sansón incˈaˈ quixye reheb nak xrisi saˈ xsaˈ li cakcoj li quixcamsi.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix yucuaˈ co̱ saˈ rochoch li ixk ut laj Sansón quixba̱nu jun li ninkˈe aran joˈ cˈaynakeb xba̱nunquil li sa̱j cui̱nk li oqueb re chi sumla̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak eb laj filisteos queˈxqˈue retal li ninkˈe, queˈxtakla laje̱b xcaˈcˈa̱l (30) li sa̱j cui̱nk riqˈuineb saˈ li ninkˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Sansón quixye reheb: —La̱in tinye e̱re jun li serakˈ chˈaˈaj xtaubal ru. Cui la̱ex te̱ye cue cˈaˈru li xya̱lal chiru li cuukub cutan nak yo̱co chi ninkˈei̱c, la̱in tinqˈue junju̱nk le̱ rakˈ lino, ut tinqˈue ajcuiˈ junju̱nk le̱ cha̱bil akˈ re li ninkˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui la̱ex incˈaˈ te̱ye cue cˈaˈru xya̱lal li tinye e̱re, tento nak la̱ex te̱qˈue cue laje̱b xcaˈcˈa̱l li cha̱bil akˈej ut laje̱b xcaˈcˈa̱l li cha̱bil tˈicr lino, chan laj Sansón. Ut queˈxye re: —Ye ke li serakˈ aˈan, li chˈaˈaj xtaubal ru. Nakaj rabinquil, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Sansón quixye reheb: —Saˈ xsaˈ li nacuaˈac quichal li nacuaˈeˈ. Ut saˈ xsaˈ li kˈaxal cau rib quichal li quiˈ, chan. Ac xnumeˈ oxib cutan ut eb li sa̱j cui̱nk aˈin ma̱jiˈ nequeˈxtau ru cˈaˈru xya̱lal li serakˈ aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ xca̱ li cutan queˈco̱eb riqˈuin li rixakil laj Sansón ut queˈxye re: —Ye re la̱ be̱lom nak tixye a̱cue cˈaˈru xya̱lal li serakˈ aˈan ut ta̱ye ke la̱o. Cui incˈaˈ naxba̱nu, takacˈat li rochoch la̱ yucuaˈ ut tatkacˈat ajcuiˈ la̱at. ¿Ma xoe̱bok arin re xmakˈbal chiku li cˈaˈru cuan ke? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak li rixakil laj Sansón ta̱ya̱bak nak co̱ riqˈuin lix be̱lom ut quixye re: —Incˈaˈ niquina̱ra. Xicˈ ban niquina̱cuil. Xaye jun li serakˈ chˈaˈaj xtaubal ru reheb li cuech tenamitil ut incˈaˈ xaye cue cˈaˈru xya̱lal, chan. Laj Sansón quixye re: —Chi moco lin naˈ inyucuaˈ xinye li xya̱lal reheb. ¿Ma tojaˈ ta chic la̱at tinye a̱cue? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chiru cuukub cutan yo̱ chi ya̱bac li ixakilbej nak yo̱ li ninkˈe toj retal nak saˈ xcuuk li cutan laj Sansón quixye re cˈaˈru xya̱lal xban nak incˈaˈ naxcanab xpatzˈbal. Nak ac xnau, li ixk coxye xya̱lal reheb li rech tenamitil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ xcuuk li cutan nak toj ma̱jiˈ na-oc li kˈojyi̱n, eb li cui̱nk queˈxye re laj Sansón: —¿Cˈaˈru kˈaxal quiˈ chiru li xyaˈal cab? ¿Cˈaˈru mas cau rib chiru li cakcoj? chanqueb. Laj Sansón quixye reheb: —Cui ta incˈaˈ xeqˈue chi cˈanjelac lin tukˈ ix ba̱c, incˈaˈ raj xenau xsumenquil li serakˈ aˈan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix Musikˈ li Ka̱cuaˈ quichal riqˈuin laj Sansón ut quixqˈue xmetzˈe̱u. Co̱ saˈ li tenamit Ascalón. Aran quixcamsi laje̱b xcaˈcˈa̱l chi cui̱nk ut quixcˈam li cha̱bil akˈ li cuan chirixeb. Ut coxqˈue li rakˈ reheb li cui̱nk li queˈyehoc cˈaˈru li xya̱lal li serakˈ li quixye. Chirix aˈan co̱ cuiˈchic saˈ rochoch ut cˈajoˈ lix joskˈil xban li cˈaˈru quicˈulman.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li rixakil laj Sansón quiqˈueheˈ re li cui̱nk li quixcˈoxla laj Sansón nak tzˈakal rami̱g.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Judges-13.html>&larr;</a>&nbsp;&nbsp;<font class=titleType><b>Judges (14/21)</b></font>&nbsp;&nbsp;<a href=Simple-Judges-15.html>&rarr;</a>
</td></tr></table>


</body></html>
