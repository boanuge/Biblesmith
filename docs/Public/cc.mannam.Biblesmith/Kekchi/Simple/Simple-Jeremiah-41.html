<html><head><title>
Jeremiah (41/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-40.html>&larr;</a>&nbsp;&nbsp;<font class=titleType><b>Jeremiah (41/52)</b></font>&nbsp;&nbsp;<a href=Simple-Jeremiah-42.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Ismael, aˈan li ralal laj Netanías. Ut laj Netanías, aˈan li ralal laj Elisama. Laj Ismael, aˈan xcomoneb li ralal xcˈajol li rey ut xcomoneb ajcuiˈ li nequeˈtenkˈan re li rey. Saˈ li xcuuk po re li chihab aˈan, laj Ismael co̱ Mizpa chi a̱tinac riqˈuin laj Gedalías. Laje̱b li cui̱nk quixcˈameb chirix. Yo̱queb chi cuaˈac saˈ comonil aran Mizpa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱queb chi cuaˈac, laj Ismael ut li laje̱b chi cui̱nk li cuanqueb rochben, queˈcuacli ut queˈxcamsi chi chˈi̱chˈ laj Gedalías li ralal laj Ahicam, li ralal laj Safán. Laj Gedalías, aˈan li quixakaba̱c xban lix reyeb laj Babilonia chi takla̱nc saˈ li naˈajej Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Ismael quixcamsiheb ajcuiˈ chixjunileb laj judío li cuanqueb riqˈuin laj Gedalías aran Mizpa. Ut quixcamsiheb ajcuiˈ chixjunileb li soldado aj Babilonia li cuanqueb aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈ cuulajak chic nak toj ma̱jiˈ na-abi̱c resil lix camic laj Gedalías,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>queˈcuulac Mizpa ca̱cˈa̱l chi cui̱nk li queˈchal chak Siquem, Silo, ut Samaria. Jobil lix macheb ut pejel li rakˈeb ut setinbil lix tibeleb retalil lix rahil xchˈo̱leb. Queˈxcˈam li ru li trigo ut li pom re teˈmayejak saˈ li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Ismael li ralal laj Netanías qui-el Mizpa ut co̱ chixcˈulbaleb. Yo̱ chi ya̱bac nak co̱. Nak quixcˈuleb quixye reheb: —Quimkex chirilbal laj Gedalías li ralal laj Ahicam, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈoc saˈ li tenamit, laj Ismael li ralal laj Netanías ut eb li cui̱nk li cuanqueb rochben queˈxcamsiheb li cui̱nk ut queˈxcuteb saˈ lix julel haˈ cuan aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan laje̱b li cui̱nk xcomoneb li ca̱cˈa̱l chi cui̱nk, queˈxye re laj Ismael: —Moa̱camsi la̱o. Cuan li trigo, li cebada, li aceite ut li xyaˈal cab mukmu kaban saˈ cˈaleba̱l, chanqueb. Ut xban aˈan nak laj Ismael incˈaˈ quixcamsiheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix julel haˈ li quixcuteb cuiˈ li camenak laj Ismael, aˈan li haˈ li quixtakla xbecbal li rey Asa nak yo̱ chixcolbal rib chiru laj Baasa lix reyeb laj Israel. Usta nimla jul, abanan quinujac riqˈuineb li cui̱nk li quixcamsiheb laj Ismael.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Ismael quixtakla xchapbal chixjunileb li cristian li cuanqueb Mizpa, joˈ eb ajcuiˈ lix rabin li rey, li queˈcanaba̱c saˈ rukˈ laj Gedalías re ta̱rileb. Laj Ismael quixchapeb ut quixqˈueheb chi pre̱xil ut qui-oc xcˈambaleb saˈ xtenamiteb laj Amón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Johanán li ralal laj Carea ut chixjunileb li cuanqueb xcuanquil saˈ xbe̱neb li soldado queˈxnau li incˈaˈ us li quixba̱nu laj Ismael li ralal laj Netanías.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxcˈam chirixeb chixjunileb li cui̱nk ut queˈco̱eb chi pletic riqˈuin laj Ismael li ralal laj Netanías. Coxeˈxtau nachˈ riqˈuin li haˈ li cuan Gabaón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈ nak queˈsahoˈ saˈ xchˈo̱leb li cuanqueb rochben laj Ismael nak queˈril nak yo̱ chak chi cha̱lc laj Johanán li ralal laj Carea ut chixjunileb li cuanqueb rochben.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li quixchapeb laj Ismael aran Mizpa queˈxkˈaxtesi ribeb rubel xcuanquil laj Johanán li ralal laj Carea.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan laj Ismael li ralal laj Netanías quie̱lelic chiru laj Johanán rochbeneb cuakxakib li cui̱nk ut queˈco̱eb riqˈuineb laj Amón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan laj Johanán, li ralal laj Carea, ut eb li nequeˈtaklan saˈ xbe̱neb li soldado queˈxcˈameb chak chixjunil li quixcˈameb chi pre̱xil laj Ismael li ralal laj Netanías nak acak xcamsi laj Gedalías li ralal laj Ahicam. Cuanqueb soldados, cuanqueb ixk, ut cuanqueb cocˈal, joˈ eb ajcuiˈ li eunucos li quixtauheb chak Gabaón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈco̱eb toj retal queˈcuulac Gerut-quimam li cuan nachˈ riqˈuin Belén re nak teˈxic toj Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈco̱eb chi najt xban nak queˈraj e̱lelic chiruheb laj Babilonia. Queˈxucuac chiruheb xban nak laj Ismael li ralal laj Netanías quixcamsi laj Gedalías li quixakaba̱c xban lix reyeb laj Babilonia chi takla̱nc saˈ li naˈajej Judá.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-40.html>&larr;</a>&nbsp;&nbsp;<font class=titleType><b>Jeremiah (41/52)</b></font>&nbsp;&nbsp;<a href=Simple-Jeremiah-42.html>&rarr;</a>
</td></tr></table>


</body></html>
