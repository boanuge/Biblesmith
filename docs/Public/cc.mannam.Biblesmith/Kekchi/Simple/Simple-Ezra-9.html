<html><head><title>
Ezra (9/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-8.html>&larr;</a>&nbsp;&nbsp;<font class=titleType><b>Ezra (9/10)</b></font>&nbsp;&nbsp;<a href=Simple-Ezra-10.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chirix chic aˈan, eb laj cˈamol be saˈ xya̱nkeb laj Israel queˈcuulac cuiqˈuin ut queˈxye cue: —Cuanqueb aj Israel yo̱queb chixjunajinquil ribeb riqˈuineb li jalaneb xtenamit. Saˈ xya̱nkeb aˈan cuanqueb laj tij ut laj levita. Yo̱queb chixjunajinquil ribeb riqˈuineb laj cananeo, eb laj heteo, eb laj ferezeo, eb laj jebuseo, eb laj amonita, eb laj moabita, eb laj Egipto ut eb laj amorreo ut yo̱queb chixba̱nunquil li ma̱usilal nequeˈxba̱nu eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱queb chi sumla̱c riqˈuineb ut yo̱queb ajcuiˈ chixsumubanquil eb li ralal riqˈuineb lix rabin li cuanqueb saˈ li tenamit aˈan. Lix tenamit li Dios, li ti̱queb raj xchˈo̱l, queˈxjunaji ribeb riqˈuineb li jalaneb xtenamit. Ut eb li queˈcˈamoc xbe chixba̱nunquil li ma̱c aˈan, aˈaneb ajcuiˈ li cuanqueb saˈ xcuanquil ut eb li nequeˈtaklan saˈ xbe̱neb li tenamit, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quicuabi li a̱tin aˈan, quinpej li cuakˈ ut quinmichˈ li cuismal ut lin mach. Ut quincˈojla chi kˈaxal ra saˈ inchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈxchˈutub ribeb cuiqˈuin chixjunileb li queˈoc xxiu nak lix Dioseb laj Israel tixqˈue raylal saˈ xbe̱neb xban lix ma̱queb li rech tenamitil. Ut la̱in cˈajoˈ xrahil inchˈo̱l ut quincana aran toj quicuulac x-o̱ril li mayejac re li ecuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ x-o̱ril li mayejac re li ecuu, quincuacli saˈ li naˈajej bar quincˈojla cuiˈ chi ra saˈ inchˈo̱l. Ac xinpej li cuakˈ nak quincuikˈib cuib. Quintaksi li cuukˈ ut quin-oc chi tijoc chiru li Ka̱cuaˈ lin Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinye: —At Ka̱cuaˈ, at inDios, sachso innaˈleb ut ninxuta̱nac chixtaksinquil li cuiloba̱l cha̱cuu xban nak kˈaxal numtajenak li kama̱usilal. At Ka̱cuaˈ, xban nak kˈaxal nabal li kama̱c chanchan nak ac xcuulac toj saˈ choxa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chalen nak toj cuanqueb li kaxeˈto̱nil yucuaˈ toj anakcuan yo̱co chi ma̱cobc cha̱cuu. Xban li kama̱usilal, ut xban ajcuiˈ lix ma̱usilaleb li karey ut eb laj tij, la̱o cokˈaxtesi̱c saˈ rukˈeb li rey li jalan xtenamiteb. Cochapeˈ ut cocˈameˈ chi najt saˈ jalan tenamit. Cuan queˈcamsi̱c riqˈuin chˈi̱chˈ. Queˈrelkˈa li cˈaˈru cuan ke ut quicˈuteˈ kaxuta̱n toj chalen anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan anakcuan, at Ka̱cuaˈ, at kaDios, la̱at xacuil xtokˈoba̱l ku ut xoa̱col la̱o la̱ cualal a̱cˈajol li joˈ qˈuial chic xocana. Xaqˈue kanaˈaj saˈ li santil naˈajej bar ma̱cˈaˈ na-oc ke. La̱at nacacutanobresi li kabe ut xoa̱qˈue chi hila̱nc junpa̱t.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱o cuanco rubel xtak lix reyeb laj Persia, abanan incˈaˈ xoa̱canab kajunes. Chiruheb li rey xacˈut chiku lix nimal la̱ cuusilal ut xaqˈue li kayuˈam re nak ta̱ru̱k takayi̱b cuiˈchic la̱ templo li quijuqˈueˈ. Ut la̱at xat-iloc ke arin Judá ut Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan anakcuan, at Ka̱cuaˈ, at kaDios, ¿Cˈaˈru ta̱ru̱k takaye chirix chixjunil aˈin? La̱o xkakˈet la̱ chakˈrab,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>li caqˈue reheb li profeta, li queˈcˈanjelac cha̱cuu. Eb aˈan queˈxye ke cˈaˈru caye saˈ la̱ chakˈrab. La̱at caye reheb li kaxeˈto̱nil yucuaˈ nak li naˈajej li xiqueb cuiˈ re chi cua̱nc, numtajenak chi ma̱usilal xban li incˈaˈ us li nequeˈxba̱nu li tenamit li cuanqueb aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at caye nak incˈaˈ takasumubeb li karabin riqˈuineb li ralal eb aˈan chi moco li kalal teˈsumla̱k riqˈuineb lix rabin eb aˈan. Ut caye ajcuiˈ ke nak incˈaˈ tocua̱nk chi sum a̱tin riqˈuineb chi moco takatenkˈaheb re nak us teˈe̱lk. Incˈaˈ takatenkˈaheb re nak cauhako ut takatzaca li cha̱bil tzacae̱mk li ta̱e̱lk saˈ li chˈochˈ ut re ajcuiˈ nak li kalal kacˈajol teˈe̱chani̱nk re li naˈajej aˈin chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li raylal li xkacˈul, aˈan xban li kama̱usilal ut xban li kama̱c. Abanan la̱at incˈaˈ xoa̱qˈue chixtojbal rix li kama̱c joˈ kacˈulub raj xcˈulbal. Xacuy ban li kama̱c ut incˈaˈ xasach ku chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma toj yo̱ko ajcuiˈ chixkˈetbal la̱ chakˈrab? Ut, ¿ma toj yo̱ko ajcuiˈ chixjunajinquil kib riqˈuineb li tenamit aˈin li nequeˈxba̱nu ma̱usilal? ¿Ma incˈaˈ ta biˈ tatjoskˈok saˈ kabe̱n cui toj yo̱ko chixba̱nunquil li ma̱c? Ut, ¿ma incˈaˈ ta biˈ ta̱ru̱k raj ta̱sach ku chi junaj cua chikajunilo?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Ka̱cuaˈ, at kaDios, la̱at li kaDios la̱o aj Israel. La̱at ti̱c la̱ chˈo̱l. Joˈcan nak toj yoˈyo̱co la̱o anakcuan, li joˈ qˈuial chic xocoleˈ. Ya̱l nak cuan li kama̱c cha̱cuu. Joˈcan nak incˈaˈ naru nococuan chi sum a̱tin a̱cuiqˈuin, chan laj Esdras nak quitijoc.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezra-8.html>&larr;</a>&nbsp;&nbsp;<font class=titleType><b>Ezra (9/10)</b></font>&nbsp;&nbsp;<a href=Simple-Ezra-10.html>&rarr;</a>
</td></tr></table>


</body></html>
