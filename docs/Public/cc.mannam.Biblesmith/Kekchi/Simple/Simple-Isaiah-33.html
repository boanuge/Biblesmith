<html><head><title>
Isaiah (33/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-32.html>&larr;</a>&nbsp;&nbsp;<font class=titleType><b>Isaiah (33/66)</b></font>&nbsp;&nbsp;<a href=Simple-Isaiah-34.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Raylal ta̱cha̱lk saˈ e̱be̱n la̱ex li xicˈ nequex-iloc ke. La̱ex li nequex-elkˈan ut nequexbalakˈin ke. La̱ex ma̱ ani xeˈelkˈan re li cˈaˈru e̱re chi moco xexbalakˈi̱c. Abanan ta̱cuulak xkˈehil nak la̱ex chic ta̱e̱lkˈa̱k cˈaˈru e̱re ut texbalakˈi̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Ka̱cuaˈ, chacuuxta̱na taxak ku. La̱at li kayoˈon. Chaqˈue taxak xcacuil li kok kukˈ chi cuulaj cuulaj. Ut choa̱col nak yo̱ko chixcˈulbal li raylal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak nacat-a̱tinac chi cau xya̱b la̱ cux eb li xni̱nkal ru tenamit nequeˈe̱lelic. Nak nacat-oquen chikix, nequeˈxchaˈchaˈi ribeb li xicˈ nequeˈiloc ke.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱xoquekˈ ut ta̱cˈamekˈ chixjunil li cˈaˈru reheb. Chanchanakeb laj sa̱cˈ li ma̱cˈaˈ chic nequeˈxcanab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ cuan saˈ choxa ut kˈaxal nim lix cuanquil saˈ xbe̱n chixjunil li cˈaˈru cuan. Ut tixqˈueheb chi cua̱nc saˈ ti̱quilal ut saˈ cha̱bilal li cuanqueb Sión.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Junelic naxcoleb lix tenamit ut naxqˈueheb xnaˈleb. Naxtenkˈaheb chixtaubal ru li xya̱lal. Li xxucuanquil ru li Ka̱cuaˈ, aˈan li kˈaxal lokˈ chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cui̱nk li cauheb rib japjo̱queb re saˈ eb li be. Eb li takl li queˈraj nak li tenamit teˈcua̱nk saˈ tuktu̱quil usilal yo̱queb chi ya̱bac chi kˈaxal ra saˈ xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li be poˈinbileb. Ma̱ ani chic nequeˈbe̱c saˈ eb li be. Incˈaˈ chic nequeˈxba̱nu li cˈaˈru xeˈxye saˈ eb li contrato. Nequeˈxkˈet ban li ra̱tineb. Ma̱ ani chic na-oxlokˈi li ras ri̱tzˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱cˈaˈ chic li acui̱mk saˈ lix chˈochˈeb. Kˈaxal ra saˈ xchˈo̱l li naˈajej. Quicˈuteˈ xxuta̱n li tenamit Líbano. Ut li ru takˈa Sarón quisukˈisi̱c chaki chˈochˈ. Ma̱cˈaˈ chic xxak li cheˈ li cuan Basán, chi moco cuan xxak li cheˈ li cuan saˈ li tzu̱l Carmelo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye reheb li xni̱nkal ru tenamit: —Anakcuan la̱in tincˈut lin cuanquil che̱ru ut ta̱qˈuehekˈ inlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex nequeˈcˈu̱b ru li cˈaˈru nequeba̱nu. Abanan ma̱cˈaˈ rajbal li nequecˈu̱b ru xba̱nunquil. Yal riqˈuin lin musikˈ tinsach ruheb joˈ nak li qˈuim ut li mul nacˈateˈ xban xam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li tenamit teˈsachekˈ ru. Chanchanakeb li chun li nacˈateˈ. Chanchanakeb li qˈuix nak teˈcˈatekˈ. Junes cha chic ta̱cana̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex li cuanquex chi najt, cherabihak resil li cˈaˈru xinba̱nu. La̱ex li cuanquex chi nachˈ cheqˈuehak retal lin cuanquil, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li nequeˈxba̱nu li ma̱usilal li cuanqueb Sión cˈajoˈ nak nequeˈxucuac. Nequeˈsicsot xbaneb xiu ut nequeˈxye: —¿Ani ta biˈ ta̱ru̱k ta̱colekˈ chiru li xam li lochlo chi junelic? ¿Ani ta biˈ ta̱ru̱k ta̱colekˈ chiru li Ka̱cuaˈ nak ta̱rakok a̱tin saˈ kabe̱n? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Naru texcolekˈ cui nequex-a̱tinac saˈ xya̱lal ut nequeba̱nu li ti̱quilal. Me̱relkˈa li cˈaˈru reheb li nebaˈ ut me̱qˈue e̱rib chi tumina̱c. Me̱junaji e̱rib riqˈuineb li nequeˈxcˈu̱b ru xba̱nunquil li ma̱usilal ut li camsi̱nc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ani naxba̱nu li us, aˈan ta̱colekˈ. Ma̱cˈaˈ tixcˈul. Chanchan nak cuan saˈ jun naˈajej najt xteram li nequeˈxcol cuiˈ ribeb li tenamit. Ut junelic ta̱cua̱nk xcua rucˈa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ jun cutan ta̱oc cuiˈchic saˈ xcuanquil le̱ rey ut te̱ril lix lokˈal. Ut nimak chic le̱ tenamit. Najt ta̱cuulak lix nuba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱julticokˈ e̱re chanru nak xiu xiu quexcuan rubeleb xcuanquil li jalan tenamit. Ut te̱ye: —¿Bar cuan laj tzˈi̱b? ¿Bar cuan laj titzˈol toj? Ut, ¿bar cuan li quitaklan saˈ eb li cab li nequeˈxcol cuiˈ rib? ¿Cˈaˈru queˈxcˈul?—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ chic texcua̱nk saˈ xya̱nkeb li tenamit li kˈaxal kˈetkˈeteb. Incˈaˈ chic te̱ril ruheb li nequeˈa̱tinac saˈ jalan a̱tinoba̱l li incˈaˈ nequetau ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ilomak li tenamit Sión li noconinkˈei̱c cuiˈ. Te̱ril li tenamit Jerusalén. Tuktu̱k chic ru chixjunil. Chanchanak jun li nimla muheba̱l tˈicr li incˈaˈ chic ta̱jalma̱nk xnaˈaj. Incˈaˈ chic ta̱isi̱k li cheˈ li nachapoc re saˈ chˈochˈ, chi moco ta̱tˈupekˈ li cˈa̱m li nachapoc re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ li kˈaxal nim xcuanquil cua̱nk kiqˈuin ut toxcol. Chanchanak jun li nimaˈ nim ru ut tuktu ru. Ut ma̱ jun li xicˈ na-iloc ke ta̱ru̱k ta̱xic saˈ li nimaˈ aˈan saˈ lix jucub chikachˈiˈchˈiˈinquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios, aˈan li ta̱rakok a̱tin saˈ kabe̱n. Aˈan ta̱qˈuehok ke li chakˈrab. Li Ka̱cuaˈ, aˈan li karey ut aˈan ajcuiˈ li ta̱colok ke.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix jucubeb li xicˈ nequeˈiloc ke ma̱cˈaˈ nequeˈoc cuiˈ. Xplojoˈ lix cˈa̱mal li cheˈ li nachapoc re li nimla tˈicr ut incˈaˈ chic naru xhelbal. La̱o take̱chani li cˈaˈru reheb. Chikajunilo totzˈako̱nk. Usta ye̱k rok junak tixcˈul li cˈaˈru re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱ ani chic tixye “yajin”. Ut li Ka̱cuaˈ tixcuy tixsach lix ma̱queb li cuanqueb Jerusalén. Ma̱ ani chic ta̱yaje̱rk xban nak cuybil chic lix ma̱queb li cuanqueb Jerusalén.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-32.html>&larr;</a>&nbsp;&nbsp;<font class=titleType><b>Isaiah (33/66)</b></font>&nbsp;&nbsp;<a href=Simple-Isaiah-34.html>&rarr;</a>
</td></tr></table>


</body></html>
