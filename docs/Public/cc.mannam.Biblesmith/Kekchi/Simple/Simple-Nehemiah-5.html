<html><head><title>
Nehemiah (5/13)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-4.html>&larr;</a>&nbsp;&nbsp;<font class=titleType><b>Nehemiah (5/13)</b></font>&nbsp;&nbsp;<a href=Simple-Nehemiah-6.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan eb li cui̱nk joˈqueb ajcuiˈ li ixk queˈoc chixcuechˈbal rixeb li rech tenamitil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan queˈyehoc re: —La̱o nabalo ut nabaleb ajcuiˈ li kalal kacˈajol ut tzaca̱nc teˈraj. Tento takasicˈ bar takatau katrigo re tocuaˈak ut incˈaˈ toca̱mk.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cuan ajcuiˈ queˈyehoc re: —Xban li cueˈej xkaqˈue chi prenda li kachˈochˈ joˈ ajcuiˈ li kacui̱mk ut li kochoch re ta̱ru̱k takalokˈ katrigo re tocuaˈak.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cuan cuiˈchic queˈyehoc re: —La̱o xkapatzˈ katumin chi toˈ re ta̱ru̱k takatoj li tento xtojbal re li rey. Ut xkaqˈue li kachˈochˈ chi prenda joˈ ajcuiˈ li kacui̱mk, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>—La̱o kacomon kib riqˈuineb li biom. Ut li kalal kacˈajol juntakˈe̱teb ajcuiˈ riqˈuineb li ralal xcˈajol eb aˈan. Moco jalaneb ta chic aˈan chiku la̱o. Abanan la̱o tento nak takacˈayiheb li kalal kacˈajol chokˈ xmo̱seb aˈan. Cuanqueb karabin ac xkacˈayiheb chokˈ xmo̱seb aˈan ut incˈaˈ chic naru nakisiheb riqˈuineb xban nak ma̱cˈaˈ chic cuan ke. Li kachˈochˈ ut li kacui̱mk jalan chic aj e, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in, cˈajoˈ nak quichal injoskˈil nak quicuabi li cˈaˈru queˈxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quincˈoxla chi us cˈaˈru tinba̱nu. Ut quinkˈuseb li biomeb ut li nequeˈtaklan saˈ xbe̱neb li tenamit ut quinye reheb: —¿Ma us nak nequepatzˈ ral li tumin li nequetoˈoni reheb le̱ rech tenamitil?— Ut quinye ajcuiˈ reheb nak teˈxchˈutub ribeb re nak takacˈu̱b ru cˈaˈru takaba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinye reheb: —Xkisiheb rubel xcuanquil li jalan tenamit li kech tenamitil. Xkaba̱nu li joˈ qˈuial coru xba̱nunquil. Ut la̱ex chic yo̱quex chi rahobtesi̱nc reheb li kech tenamitil. Ut anakcuan, ¿ma toj takisiheb cuiˈchic rubel e̱cuanquil la̱ex? chanquin reheb. Ut ma̱ jun reheb quichakˈoc xban nak incˈaˈ chic queˈxtau cˈaˈru queˈxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinye ajcuiˈ reheb: —Li cˈaˈru yo̱quex chixba̱nunquil, aˈan incˈaˈ us. La̱ex incˈaˈ nequexucua ru li Dios. Yo̱quex ban chixba̱nunquil joˈ nequeˈxba̱nu li jalan tenamit li xicˈ nequeˈiloc ke, re nak incˈaˈ texrahobtesi̱k xban eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in ut eb li cuechˈalal joˈqueb ajcuiˈ li nequeˈcˈanjelac chicuu yo̱co ajcuiˈ chixqˈuebaleb xtrigo ut xtumineb chi toˈ. Abanan nintzˈa̱ma che̱ru nak incˈaˈ chic takapatzˈ reheb lix cˈaseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nintzˈa̱ma ajcuiˈ che̱ru nak anakcuan ajcuiˈ te̱kˈaxtesi cuiˈchic reheb lix chˈochˈeb, li racui̱mkeb uvas ut olivos, joˈ ajcuiˈ li rochocheb. Ut te̱kˈaxtesi ajcuiˈ reheb li ral li tumin li ac xecˈul joˈ ajcuiˈ li trigo, li aceite ut li uvas li ac xecˈul.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb aˈan queˈchakˈoc ut queˈxye: —Takakˈaxtesi reheb chixjunil li ac xkacˈul ut incˈaˈ chic takapatzˈ reheb. Takaba̱nu joˈ xaye ke, chanqueb. Joˈcan nak quinbokeb laj tij re nak chiruheb aˈan teˈxye riqˈuin juramento nak teˈxba̱nu li cˈaˈru ac xeˈxye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinchikˈ ru li cuakˈ chiruheb ut quinye reheb: —Joˈcaˈin taxak tixba̱nu li Ka̱cuaˈ Dios nak ta̱risi saˈ rochoch ut saˈ lix cˈanjel li ani incˈaˈ ta̱ba̱nu̱nk re li cˈaˈru xye. Chi-isi̱k ta chi ma̱cˈaˈ chic cuan re, chanquin reheb. Ut chixjunileb li tenamit queˈxye: —Joˈcan taxak ta̱uxma̱nk, chanqueb. Ut chixjunileb li tenamit queˈxba̱nu joˈ queˈxye ut queˈxlokˈoni li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ac yo̱ chic junmay chihab roquic laj Artajerjes chokˈ rey nak quinixxakab chi takla̱nc saˈ xbe̱neb laj Judá. Chalen saˈ li cutan aˈan toj quicuulac li cablaju xcaˈcˈa̱l (32) chihab roquic chokˈ rey, chi moco la̱in, chi moco li cuechˈalal kacˈul li tzacae̱mk li kacˈulub raj xtzacanquil joˈ queˈxtzaca li nequeˈtaklan. Chiru li cablaju chihab nak cuanquin chi takla̱nc incˈaˈ quinpuersi li tzacae̱mk incˈulub raj xcˈulbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li queˈcuan chi takla̱nc saˈ xbe̱neb li tenamit nak toj ma̱jiˈ nin-oc la̱in, kˈaxal cuiˈchic nabal li tumin queˈxpatzˈ reheb li tenamit. Rajlal cutan numenak caˈcˈa̱l chi tumin plata queˈxpatzˈ re xcuaheb ut xvino. Ut eb li nequeˈcˈanjelac chiruheb queˈxrahobtesi li tenamit. Abanan la̱in incˈaˈ quinba̱nu chi joˈcan xban nak ninxucua ru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in quinqˈue inchˈo̱l chi cˈanjelac riqˈuin xyi̱banquil li tzˈac li sutsu cuiˈ li tenamit. Ut eb li nequeˈtrabajic chicuu queˈxqˈue ajcuiˈ xchˈo̱leb chi oque̱nc saˈ li cˈanjel. Ut incˈaˈ kacˈoxla xlokˈbal kachˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jun ciento riqˈuin mero ciento laj judío li nequeˈcuaˈac saˈ li cuochoch. Saˈ xya̱nkeb aˈan cuanqueb li nequeˈcˈamoc be saˈ li tenamit. Ut ma̱cˈaˈeb saˈ ajl li nequeˈchal chak saˈ eb li tenamit li cuanqueb chi nachˈ kiqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunil li nasachman rajlal cutan re li katzacae̱mk, aˈan aˈin xqˈuial: jun cuacax, cuakib cha̱bil carner xcomoneb li sicˈbil ruheb, ut queˈxyi̱b ajcuiˈ caxlan. Rajlal laje̱b cutan nequeˈxcˈam chak chi nabal li vino. Usta nabal li nasachman, abanan ma̱ jun sut xinpatzˈ reheb li tenamit li cˈaˈru tento raj xincˈul la̱in, joˈ li queˈxcˈul li queˈcuan chi takla̱nc saˈ li tenamit nak kˈaxal nabal li i̱k cuan saˈ xbe̱neb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chinjulticokˈ taxak a̱cue, at inDios, riqˈuin li joˈ qˈuial li us li xinba̱nu reheb li tenamit aˈin.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-4.html>&larr;</a>&nbsp;&nbsp;<font class=titleType><b>Nehemiah (5/13)</b></font>&nbsp;&nbsp;<a href=Simple-Nehemiah-6.html>&rarr;</a>
</td></tr></table>


</body></html>
