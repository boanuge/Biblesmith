<html><head><title>
Ezekiel (31/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-30.html>&larr;</a>&nbsp;&nbsp;<font class=titleType><b>Ezekiel (31/48)</b></font>&nbsp;&nbsp;<a href=Simple-Ezekiel-32.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱ junlaju chihab kacˈambal Babilonia, li Ka̱cuaˈ quia̱tinac cuiqˈuin saˈ li xbe̱n cutan re li rox po ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, joˈcaˈin ta̱ye reheb laj Egipto ut re laj faraón lix reyeb: ¿Cˈaˈru aj iqˈuin tinjuntakˈe̱ta cuiˈ le̱ cuanquil?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈoxla li tenamit Asiria. Chanchan jun li chacalteˈ aran Líbano, li cˈajoˈ xchˈinaˈusal li rukˈ. Nim xmu nak nequeˈxhel rib saˈ xbe̱n li qˈuicheˈ. Kˈaxal najt xteram. Chanchan nak li ruˈuj nacuulac toj takekˈ saˈ chok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quitˈakresi̱c xbaneb li yuˈam haˈ ut najt rok quicuulac. Eb li nimaˈ nequeˈnumeˈ cuan cuiˈ li cheˈ aˈan ut nequeˈtˈakresi̱c eb li cheˈ li cuanqueb saˈ qˈuicheˈ xban li haˈ aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak quitˈakresi̱c chi us, kˈaxal najt rok quicuulac chiruheb chixjunileb li cheˈ li cuanqueb saˈ li qˈuicheˈ. Nabal li rukˈ ut najt rokeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Qˈuila pa̱y ru laj xicanel xul queˈxyi̱b lix soc saˈ eb li rukˈ. Saˈ li xmu li cheˈ aˈan queˈyoˈla ral eb li joskˈ aj xul. Ut nabaleb li xni̱nkal ru tenamit queˈhilan saˈ lix mu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ xchˈinaˈusal li cheˈ najt xteram xban nak xhel rib li rukˈ. Cham cuan lix xeˈ ut nachˈ riqˈuin li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ jun li cheˈ li cuan saˈ xnaˈaj li cuacui̱mk naru xjuntakˈe̱tanquil riqˈuin xban xchˈinaˈusal, chi moco li chacalteˈ, chi moco li ciprés, chi moco li jun chˈol chic li cheˈ li cuan aran. Ma̱ jun li cheˈ cuan rukˈ joˈ li rukˈ li cheˈ aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in li Ka̱cuaˈ quinyi̱b chi cˈajoˈ xchˈinaˈusal ut quinqˈue chi qˈui̱c nabal li rukˈ. Ut chixjunileb li cheˈ li cuanqueb saˈ li Edén saˈ xnaˈaj li cuacui̱mk queˈxcakali, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin xye li nimajcual Dios: —Xban nak kˈaxal najt xteram xcuulac li cheˈ aˈin ut xban nak kˈaxal nim lix mu, joˈcan nak quixkˈetkˈeti rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak la̱in tinkˈaxtesi saˈ rukˈ li nataklan saˈ xbe̱neb li xni̱nkal ru tenamit. Ut aˈan ta̱qˈuehok re chixtojbal xma̱c joˈ xcˈulub xcˈulbal xban nak incˈaˈ us xba̱nu. La̱in ac xintzˈekta̱na li cheˈ aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li kˈaxal joskˈ saˈ xya̱nkeb li jalaneb xtenamit teˈxtˈan li cheˈ. Eb li rukˈ teˈtˈanekˈ saˈ eb li tzu̱l ut saˈ eb li ru takˈa. Teˈtokekˈ ut teˈtˈanekˈ saˈ eb li rok haˈ. Ut chixjunileb li tenamit li cuanqueb rubel lix mu teˈe̱lelik ut teˈxcanab xjunes.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li xul li nequeˈrupupic teˈhila̱nk saˈ eb li rukˈ li cheˈ li tˈantˈo saˈ chˈochˈ. Ut eb li joskˈ aj xul teˈcua̱nk saˈ xya̱nkeb li rukˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chalen anakcuan ma̱ jun chic li cheˈ ta̱cuulak xteram joˈ li cheˈ aˈan, usta tˈakresinbil chi us. Chixjunileb teˈca̱mk joˈ nak nequeˈcam li cui̱nk ut teˈxic saˈ xnaˈajeb li camenak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xye li nimajcual Dios: —Saˈ li cutan nak tintakla li cheˈ aˈin saˈ xnaˈajeb li camenak, la̱in tinqˈue li palau chi chakic xban xrahil xchˈo̱l. Tinxakab li nimaˈ ut eb li rok haˈ re nak incˈaˈ chic teˈbe̱k rok. Xban nak qui-osoˈ li cheˈ aˈan, la̱in tinqˈue xrahil xchˈo̱leb chixjunileb li cuanqueb Líbano ut eb li cheˈ li cuanqueb saˈ qˈuicheˈ telajeˈsachk xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ta̱tˈanekˈ li nimla cheˈ aˈin, eb li xni̱nkal ru tenamit sicsotkeb xbaneb xxiu. Chixjunileb li cheˈ li cuanqueb Edén li sicˈbileb ru teˈsahokˈ saˈ xchˈo̱leb nak ta̱xic li cheˈ aˈin saˈ xnaˈajeb li camenak. Teˈcˈojla̱k xchˈo̱leb li cha̱bil cheˈ li queˈcuan Líbano, li queˈtˈakresi̱c chi us, li ac queˈco̱eb saˈ xnaˈajeb li camenak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut teˈxic ajcuiˈ rochbeneb aˈan saˈ xnaˈajeb li camenak li xeˈcamsi̱c saˈ li ple̱t, eb li xni̱nkal ru tenamit li queˈtenkˈan re ut eb li queˈhilan rubel lix mu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ani aj iqˈuin ta̱ru̱k ta̱juntakˈe̱ta̱k la̱ lokˈal ut la̱ cuanquilal, at Faraón? Chanchanat li cheˈ li cuan saˈ li naˈajej Edén. Abanan ta̱sachekˈ a̱cuu joˈ nak queˈtˈaneˈ eb li cheˈ li queˈcuan Edén ut tatxic rubel chˈochˈ. Tatcua̱nk a̱cuochbeneb li incˈaˈ nequeˈxpa̱b li Dios saˈ xya̱nkeb li queˈcamsi̱c saˈ li ple̱t. Joˈcan ta̱cˈul la̱at, at Faraón lix reyeb laj Egipto, a̱cuochbeneb chixjunileb li tenamit, chan li Ka̱cuaˈ li nimajcual Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-30.html>&larr;</a>&nbsp;&nbsp;<font class=titleType><b>Ezekiel (31/48)</b></font>&nbsp;&nbsp;<a href=Simple-Ezekiel-32.html>&rarr;</a>
</td></tr></table>


</body></html>
