<html><head><title>
Nehemiah (13/13)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-12.html>&larr;</a>&nbsp;&nbsp;<font class=titleType><b>Nehemiah (13/13)</b></font>&nbsp;&nbsp;&nbsp;&nbsp;</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ jun li cutan qui-ileˈ chiruheb li tenamit li hu li quixtzˈi̱ba laj Moisés. Ut saˈ li hu aˈan tzˈi̱banbil retalil nak eb laj amonitas ut eb laj moabitas incˈaˈ ta̱ru̱k teˈcua̱nk saˈ xya̱nkeb laj Israel, lix tenamit li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ naru teˈcua̱nk saˈ xya̱nkeb xban nak junxil eb laj amonitas ut eb aj moabitas incˈaˈ queˈxcˈul saˈ usilal li kaxeˈto̱nil yucuaˈ nak queˈnumeˈ saˈ lix tenamiteb ut incˈaˈ queˈxqˈue xcua rucˈaheb. Queˈxtumina ban ru laj Balaam re nak tixbok ma̱usilal saˈ xbe̱neb. Abanan li Ka̱cuaˈ Dios quixsukˈisi li ma̱usilal chokˈ usilal chokˈ reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Caˈaj cuiˈ queˈrabi li cˈaˈru quixye saˈ li chakˈrab, queˈoc risinquil saˈ xya̱nkeb li jalaneb xtenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junxil nak ac cuan chokˈ xyucuaˈil aj tij laj Eliasib, li nataklan saˈ xbe̱n li cab li naxocman cuiˈ li cˈaˈak re ru re lix templo li Ka̱cuaˈ, aˈan qui-oc chokˈ rechˈalal laj Tobías li ma̱cuaˈ aj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Eliasib quixqˈue ajcuiˈ chokˈ xnaˈaj laj Tobías li nimla cuarto li cuan saˈ li templo li nequeˈxxoc cuiˈ li mayej, li incienso, li secˈ, li trigo li junju̱nk saˈ xlaje̱tkil, joˈ ajcuiˈ li vino ut li aceite, li tento xqˈuebal reheb laj levita, reheb laj bichanel, ut reheb li nequeˈcˈacˈalen re li oqueba̱l. Ut nequeˈxxoc ajcuiˈ saˈ li cuarto aˈan li mayej li tento xqˈuebal reheb laj tij.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak quicˈulman chixjunil aˈin, ac ma̱ anihin chic Jerusalén xban nak co̱in cuiˈchic Persia riqˈuin li rey Artajerjes nak ac yo̱ chic cablaju xcaˈcˈa̱l (32) chihab roquic chokˈ rey. Abanan incˈaˈ ajcuiˈ najt quincuan aran nak quixqˈue cuiˈchic inlese̱ns li rey re tinsukˈi̱k Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak quincuulac Jerusalén, quinqˈue retal nak incˈaˈ us li quixba̱nu laj Eliasib nak quixqˈue li nimla cuarto li cuan saˈ lix templo li Dios chokˈ xnaˈaj laj Tobías yal re xba̱nunquil usilal re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ nak quirahoˈ saˈ inchˈo̱l chirilbal li quixba̱nu laj Eliasib. Joˈcan nak quinchap li cˈaˈru re laj Tobías ut quicuisi chirix cab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in quintakla xsabesinquileb li cuartos li quicuan cuiˈ laj Tobías. Ut quinye ajcuiˈ reheb nak teˈxqˈue cuiˈchic saˈ xnaˈaj li secˈ re lix templo li Dios, joˈ ajcuiˈ li mayej ut li incienso.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxye ajcuiˈ cue nak eb laj levita incˈaˈ queˈxcˈul li cˈaˈru eb re li tento raj queˈqˈueheˈ reheb re xnumsinquil li cutan junju̱nk. Joˈcan nak eb laj levita ut eb laj bichanel li nequeˈba̱nun re li cˈanjel, queˈel Jerusalén ut queˈco̱eb chi xju̱nkaleb saˈ lix cˈaleba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱in quinjoskˈoˈ ut quinchˈilaheb li nequeˈtaklan saˈ xbe̱neb li tenamit ut quinye reheb: —¿Cˈaˈut nak yo̱quex chixtzˈekta̱nanquil lix templo li Dios? chanquin reheb. Ut quinchˈutub ajcuiˈ ruheb laj tij ut eb laj levita ut quebinxakab cuiˈchic chi xju̱nkaleb saˈ lix cˈanjeleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chixjunileb laj Judá queˈoc cuiˈchic xqˈuebal li junju̱nk saˈ xlaje̱tkil re li trigo, re li vino ut re li aceite. Ut coxeˈxcanab saˈ li cab li nequeˈxxoc cuiˈ li mayej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱in quinxakabeb chokˈ merto̱m laj Selemías laj tij, laj Sadoc laj tzˈi̱b, ut laj Pedaías xcomoneb laj levita. Eb aˈan teˈilok reheb li cab li naxoqueˈ cuiˈ chixjunil li mayej. Ut quinxakab ajcuiˈ laj Hanán li ralal laj Sacur chixtenkˈanquileb. Laj Sacur, aˈan li ralal laj Matanías. Quinxakabeb li cui̱nk aˈin xban nak ti̱queb xchˈo̱l. Ut aˈaneb ajcuiˈ li teˈjeqˈui̱nk re li mayej reheb li rech aj cˈanjelil re nak cua̱nk cˈaˈru reheb re xnumsinquil li cutan junju̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At inDios, chijulticokˈ taxak a̱cue li joˈ qˈuial li us ninba̱nu. Ut misach taxak saˈ a̱chˈo̱l chixjunil li us ninba̱nu chokˈ re la̱ templo ut re la̱ cˈanjel.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan quinqˈue ajcuiˈ retal nak cuanqueb laj Judá yo̱queb chi cˈanjelac saˈ li hiloba̱l cutan. Cuan yo̱queb chi yatzˈoc uvas. Ut cuan yo̱queb chixqˈuebal chi i̱ka̱nc lix bu̱reb. Nequeˈxcˈam Jerusalén lix trigo, lix vino, lix uvas, lix higo ut chixjunil li ru li racui̱mkeb saˈ li hiloba̱l cutan. Ut la̱in quebinkˈus ut quinye reheb nak incˈaˈ teˈcˈayi̱nk saˈ li hiloba̱l cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut cuanqueb Jerusalén xcomoneb laj Tiro nequeˈxcˈam Jerusalén li car joˈ ajcuiˈ li cˈaˈak chic re ru re teˈxcˈayi reheb laj Judá saˈ li hiloba̱l cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in quebinkˈus li nequeˈcˈamoc be saˈ xya̱nkeb laj Judá ut quinye reheb: —Incˈaˈ us yo̱quex chixba̱nunquil xban nak yo̱quex chixmuxbal ru li hiloba̱l cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma ma̱cuaˈ ta biˈ joˈcan queˈxba̱nu chak le̱ xeˈto̱nil yucuaˈ junxil? Ut, ¿ma ma̱cuaˈ ta biˈ xma̱c aˈan nak li Dios quixqˈue chak chixjunil li raylal aˈin saˈ kabe̱n la̱o ut saˈ xbe̱n li katenamit? ¿Ma toj te̱raj ajcuiˈ xchikˈbal xjoskˈil li Dios saˈ xbe̱n li tenamit Israel riqˈuin xmuxbal ru li hiloba̱l cutan? chanquin reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinye ajcuiˈ reheb nak acak cuulac re xcutanquil li hiloba̱l cutan nak teˈxtzˈapeb li oqueba̱l re li tenamit nak toj ma̱jiˈ nakˈojyi̱noˈ chi us. Ut incˈaˈ teˈxte toj ta̱numekˈ li hiloba̱l cutan. Ut quinxakabeb li mo̱s saˈ eb li oqueba̱l ut quebinye re nak ma̱ jun teˈrocsi riqˈuineb ri̱k saˈ li hiloba̱l cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj yaconel ut eb laj cˈay cˈaˈak re ru queˈxnumsi li kˈojyi̱n chirix li tenamit cuib oxib sut.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱in quebinkˈus ut quinye reheb: —¿Cˈaˈut nak nequexcana chixnumsinquil li kˈojyi̱n chirix li tzˈac? Cui te̱ba̱nu cuiˈchic aˈan texinchap ut texinqˈue saˈ tzˈalam, chanquin reheb. Ut chalen nak quinye chi joˈcan reheb incˈaˈ chic queˈcuulac chi cˈayi̱nc saˈ li hiloba̱l cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan quinye ajcuiˈ reheb laj levita nak teˈxsantobresi ribeb joˈ naxye saˈ li chakˈrab. Ut quinye ajcuiˈ reheb nak teˈxcˈacˈaleheb li oqueba̱l re li tenamit re nak ma̱ ani ta̱muxuk re li hiloba̱l cutan. —At inDios, riqˈuin aˈin chijulticokˈ taxak a̱cue li joˈ qˈuial li us ninba̱nu ut chacuy taxak inma̱c xban xnimal la̱ cuuxta̱n.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinqˈue ajcuiˈ retal nak cuanqueb laj Israel li queˈsumla riqˈuineb li ixk aj Asdod, ut aj amonitas ut eb laj moabitas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cuanqueb li ralal xcˈajoleb queˈa̱tinac saˈ ra̱tinoba̱leb laj Asdod ut incˈaˈ queˈxnau a̱tinac saˈ ra̱tinoba̱leb laj Israel. Joˈcan nak nequeˈa̱tinac saˈ ra̱tinoba̱leb jalan tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in quincuechˈiheb ut quinbok raylal saˈ xbe̱neb. Cuan quinsaqˈueb ut cuan quinmichˈeb chi rismal ut quinpuersiheb nak teˈxye riqˈuin juramento nak incˈaˈ chic teˈxqˈue li ralal xcˈajoleb chi sumla̱c riqˈuineb li ralal xcˈajoleb li jalaneb xtenamit, chi moco teˈxcˈam rixakileb saˈ xya̱nkeb li jalaneb xtenamit, chanquin reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in quinye ajcuiˈ reheb: —¿Ma ma̱cuaˈ ta biˈ aˈan li quiqˈuehoc re chi ma̱cobc laj Salomón li quicuan chokˈ xreyeb laj Israel junxil? Ma̱ ani chic rey quicuan xcuanquil joˈ aˈan. Li Dios quirahoc re ut aˈan ajcuiˈ li quixakaban re saˈ xbe̱neb chixjunileb laj Israel. Abanan, eb li ixk li jalaneb xtenamit queˈqˈuehoc re chi ma̱cobc li rey Salomón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak ¿ma yal takacuy ta biˈ nak yo̱kex chi ma̱cobc chiru li Dios riqˈuin xsicˈbal le̱ rixakil saˈ xya̱nkeb li jalaneb xtenamit? chanquin reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Joiada, aˈan li ralal laj Eliasib li xbe̱nil aj tij. Jun li ralal laj Joiada quixcˈam chokˈ rixakil lix rabin laj Sanbalat laj horonita. Joˈcan nak quicuisi aˈan saˈ li tenamit Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>At inDios, chaqˈue taxak retal eb laj tij li xeˈxmux ru lix cˈanjeleb ut queˈxkˈet li contrato li caba̱nu riqˈuineb laj tij ut riqˈuineb laj levita.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak quicuisiheb saˈ xya̱nkeb laj tij chixjunileb li jalaneb xtenamit. Ut quinqˈue xcˈanjeleb laj tij ut eb laj levita. Ac xcˈanjel xcˈanjel li junju̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinxakabeb ajcuiˈ li ani teˈcˈamok chak li siˈ saˈ xkˈehil. Ut quinye reheb li tenamit nak teˈxkˈaxtesi li xbe̱n ru li racui̱mkeb saˈ xkˈehil. —At inDios, chaqˈue taxak retal chixjunil li us li xinba̱nu ut ta̱cuuxta̱na taxak cuu.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-12.html>&larr;</a>&nbsp;&nbsp;<font class=titleType><b>Nehemiah (13/13)</b></font>&nbsp;&nbsp;&nbsp;&nbsp;&nbsp;&nbsp;</td></tr></table>


</body></html>
