<html><head><title>
1Samuel (9/31)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Samuel-8.html>&larr;</a>&nbsp;&nbsp;<font class=titleType><b>1Samuel (9/31)</b></font>&nbsp;&nbsp;<a href=Simple-1Samuel-10.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ xya̱nkeb li ralal xcˈajol laj Benjamín quicuan jun li cui̱nk aj Cis xcˈabaˈ. Aˈan jun li cui̱nk naˈno ru. Aˈan li ralal laj Abiel. Ut laj Abiel, aˈan li ralal laj Zeror. Ut laj Zeror, aˈan li ralal laj Becorat. Ut laj Becorat, aˈan li ralal laj Afía.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Cis cuan jun li ralal aj Saúl xcˈabaˈ. Toj sa̱j ut cˈajoˈ xchakˈal ru. Aˈan li kˈaxal chˈinaˈus ut li kˈaxal najt rok saˈ xya̱nkeb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ jun li cutan queˈsach lix bu̱r laj Cis. Quixye re laj Saúl: —Cauresi a̱cuib ut tatxic chixsicˈbaleb lin bu̱r. Ta̱cˈam jun li mo̱s cha̱cuix nak tatxic, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Co̱ laj Saúl ut quixsiqˈui saˈ chixjunil lix naˈajeb li ralal xcˈajol laj Efraín, li tzu̱l ru. Ut quixsiqˈui ajcuiˈ saˈ li naˈajej Salisa. Abanan incˈaˈ quixtauheb lix bu̱r lix yucuaˈ. Quixsiqˈui ajcuiˈ saˈ li naˈajej Saalim ut saˈ lix naˈajeb li ralal xcˈajol laj Benjamín. Chi moco aran quixtauheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈcuulac saˈ lix naˈaj laj Zuf, laj Saúl quixye re lix mo̱s: —Sukˈi̱ko saˈ kochoch. Ma̱re incˈaˈ chic naxcˈoxlaheb lix bu̱r lin yucuaˈ. Ma̱re chikix chic la̱o yo̱ xcˈaˈux, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li mo̱s quixye re: —Saˈ li tenamit aˈin cuan jun li profeta naˈno ru xban nak chixjunil li cˈaˈru naxye nacˈulman. Toxic chirilbal. Ma̱re aˈan tixye ke bar takatau eb li bu̱r, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Saúl quixye re: —Us. Yoˈo riqˈuin. Aban, ¿cˈaˈru takasi re li profeta? Ma̱cˈaˈ chic cuan ke. Ma̱cˈaˈ chic kacua saˈ li kabo̱ls, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li mo̱s quixye: —Cuan jun inchˈina tumin plata. Takasi aˈan re li profeta re nak tixcˈut chiku li be takacˈam, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>(Saˈ eb li cutan aˈan cui queˈraj xnaubal cˈaˈru naraj li Dios, queˈxye, “Yoˈo riqˈuin laj kˈe”, chanqueb, xban nak junxil “aj kˈe” nequeˈxye reheb. Anakcuan profeta chic nequeˈxye reheb.)</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Saúl quixye re: —Us li xaye. Yoˈo.— Ut queˈco̱eb saˈ li tenamit riqˈuin lix profeta li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱queb chi taksi̱nc saˈ li tzu̱l, queˈxcˈul li tukˈ ix li yo̱queb chi xic chixcˈambal xhaˈeb. Queˈxpatzˈ reheb: —¿Ma arin cuan laj kˈe? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li tukˈ ix queˈxye re: —Arin cuan. Caˈchˈin chic ma̱ nequexcuulac. Se̱bahomak e̱rib chi xic re nak te̱tau. Xcˈulun anakcuan xban nak tento nak ta̱mayejak chiru li Ka̱cuaˈ saˈ xbe̱n li artal li cuan saˈ li tzu̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak tex-oc saˈ li tenamit, texxic riqˈuin saˈ junpa̱t nak toj ma̱jiˈ naxic chi mayejac saˈ li tzu̱l saˈ xcˈabaˈeb li tenamit. Eb li bokbileb incˈaˈ teˈcuaˈak cui toj ma̱jiˈ nacuulac aˈan. Tento nak li profeta ta̱rosobtesi li mayej xbe̱n cua, tojoˈnak teˈcuaˈak li tenamit. Ayukex anakcuan ut te̱tau li profeta, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb aˈan yo̱queb chi xic toj retal queˈcuulac saˈ li tenamit. Nak yo̱queb chi oc saˈ li oqueba̱l, queˈril laj Samuel yo̱ chak chi cha̱lc cuanqueb cuiˈ. Yo̱ chi xic saˈ xbe̱n li tzu̱l re ta̱mayejak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jun cutan chic ma̱ nacuulac laj Saúl, nak li Dios quia̱tinac riqˈuin ut quixye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Saˈ ajcuiˈ li o̱r aˈin cuulaj tintakla a̱cuiqˈuin jun li cui̱nk. Li cui̱nk aˈan xcomoneb li ralal xcˈajol laj Benjamín. La̱at ta̱qˈue li aceite saˈ xjolom xban nak aˈan li xinsicˈ ru re ta̱takla̱nk saˈ xbe̱neb laj Israel lin tenamit. Aˈan ta̱colok reheb chiruheb laj filisteos. La̱in nacuil xtokˈoba̱l ruheb lin tenamit nak nequeˈxya̱ba incˈabaˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak laj Samuel quiril ru laj Saúl, li Ka̱cuaˈ quixye re: —Aˈan aˈin li cui̱nk li xinye a̱cue. Aˈan ta̱takla̱nk saˈ xbe̱neb lin tenamit, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak cuanqueb saˈ li oqueba̱l re li tenamit, laj Saúl quinachˈoc riqˈuin laj Samuel ut quixye re: —Ba̱nu usilal, ye cue bar cuan li rochoch laj kˈe, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Samuel quixye re: —La̱in li profeta li nacasicˈ. Yoˈo saˈ xbe̱n li tzu̱l. La̱at tatxic xbe̱n cua chicuu xban nak anakcuan tatcuaˈak cuochben. Cuulaj tinye a̱cue li cˈaˈru ta̱cuaj xnaubal ut naru ajcuiˈ tatxic cuulaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Matcˈoxlac chic chirixeb li bu̱r li ac cuan oxib cutan xsachiqueb. Ac xeˈtauheˈ chic. ¿Ma ma̱cuaˈ ta biˈ la̱at joˈ eb ajcuiˈ li ralal xcˈajol la̱ yucuaˈ li yo̱queb chirajbal ru chixjunileb laj Israel? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Saúl quixye re: —La̱in xcomoneb li ralal xcˈajol laj Benjamín, li incˈaˈ qˈuiheb saˈ xya̱nkeb laj Israel. Ut la̱o li ralal xcˈajol li kayucuaˈ, ma̱cˈaˈ kacuanquil saˈ xya̱nkeb chixjunileb li ralal xcˈajol laj Benjamín. ¿Cˈaˈut nak nacaye cue chixjunil aˈin? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak laj Samuel quixcˈam laj Saúl rochben lix mo̱s saˈ li nimla naˈajej li oqueb cuiˈ re chi cuaˈac. Quixqˈueheb xnaˈajeb saˈ xjolom li me̱x li chunchu̱queb cuiˈ li laje̱b xcaˈcˈa̱l chi ulaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Samuel quixye re laj cˈubanel: —Cˈam chak li tib li xinqˈue a̱cue re ta̱xoc xjunes, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj cˈubanel quixcˈam chak li raˈ li carner ut quixqˈue saˈ me̱x chiru laj Saúl. Laj Samuel quixye re: —Cueˈ lix tibel a̱cua xocbil chokˈ a̱cue. Cuaˈin. Li xtibel a̱cua aˈin xocbil chokˈ a̱cue re ta̱tzaca saˈ li cutan aˈin nak xinbokeb li ulaˈ chi cuaˈac, chan. Ut laj Saúl quicuaˈac rochben laj Samuel saˈ li cutan aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan, queˈcube chak saˈ li tzu̱l ut queˈco̱eb saˈ xbe̱n li rochoch. Aran quia̱tinac laj Samuel riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuulajak chic nak ac sake̱uc re, laj Samuel quixbok laj Saúl ut quixye re: —Cauresi a̱cuib chi xic xban nak anakcuan tatinchakˈrabi, chan. Laj Saúl quicuacli ut queˈco̱eb xcabichaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈcuulac chire li tenamit, laj Samuel quixye re laj Saúl: —Ye re la̱ mo̱s nak xicak chi ubej. Abanan la̱at tatcana̱k arin xban nak la̱in tinye a̱cue li cˈaˈru quixye li Dios, chan laj Samuel.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Samuel-8.html>&larr;</a>&nbsp;&nbsp;<font class=titleType><b>1Samuel (9/31)</b></font>&nbsp;&nbsp;<a href=Simple-1Samuel-10.html>&rarr;</a>
</td></tr></table>


</body></html>
