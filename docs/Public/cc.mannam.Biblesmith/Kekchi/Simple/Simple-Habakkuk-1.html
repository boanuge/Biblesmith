<html><head><title>
Habakkuk (1/3)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;<font class=titleType><b>Habakkuk (1/3)</b></font>&nbsp;&nbsp;<a href=Simple-Habakkuk-2.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li cˈaˈru quicˈutbesi̱c chiru li profeta Habacuc xban li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Joˈ najtil chic yo̱kin chixjapbal cue chixpatzˈbal intenkˈanquil, at Ka̱cuaˈ, ut la̱at incˈaˈ tina̱cuabi? Ut, ¿jarub sut tinya̱ba la̱ cˈabaˈ xban li raylal li cuanco cuiˈ ut la̱at incˈaˈ nocoa̱col?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈut nak niquina̱qˈue chirilbal li raylal ut li ma̱usilal aˈin? ¿Cˈaˈut nak cuan li rahobtesi̱nc ib saˈ kaya̱nk? Ut, ¿cˈaˈut nak cuan li joskˈil ut li sacˈoc ib ut li cuechˈi̱nc ib saˈ kaya̱nk?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li chakˈrab nacana chi ma̱cˈaˈ chic xcuanquil. Nak nequeˈrakoc a̱tin, incˈaˈ nequeˈxba̱nu saˈ xya̱lal. Li nequeˈba̱nun ma̱usilal, nequeˈnumta saˈ xbe̱neb li ti̱queb xchˈo̱l ut incˈaˈ nequeˈrakoc a̱tin saˈ ti̱quilal, chan laj Habacuc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye re: —Ilomakeb lix ni̱nkal ru tenamit ut chisachk e̱chˈo̱l chirilbal li sachba chˈo̱lej li tinba̱nu saˈ eb li cutan nak toj cua̱nkex la̱ex. Incˈaˈ raj te̱pa̱b cui yal ani ta junak ta̱serakˈi̱nk e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Qˈuehomak retal, la̱in oc cue chixtaklan-quileb laj caldeo, li joskˈ aj tenamit, li incˈaˈ nequeˈelajic. Eb aˈan teˈxsuti li ruchichˈochˈ chixmakˈbal li naˈajej li jalan aj e.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cauheb rib ut xucuajel rilbaleb li tenamit aˈan. Eb aˈan incˈaˈ nequeˈxqˈue xcuanquil li chakˈrab. Caˈaj cuiˈ li nequeˈraj xba̱nunquil eb aˈan nequeˈxqˈue xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal se̱bakeb lix cacua̱yeb chiruheb li hix. Tzˈakalakeb aj camsinel chiru laj xoj li nequeˈbe̱c chiru kˈojyi̱n. Kˈaxal cuiˈchic teˈta̱mk li nequeˈxic chirix cacua̱y chi camsi̱nc. Chi najt teˈcha̱lk chak chirix cacua̱y li teˈcha̱lk chi pletic. Nak teˈxic saˈ a̱nil chi pletic, chanchanakeb li cˈuch nak naxic chi junpa̱t chixchapbal lix tib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cˈaˈru teˈxtau saˈ lix beheb, teˈxsach ru. Ac xiu xiu cuanqueb li tenamit usta toj ma̱jiˈ nequeˈnumeˈ. Nak teˈnumta̱k saˈ xbe̱n li tenamit, numtajenak xqˈuialeb li teˈxchap. Chanchan xqˈuial li cocˈ ru li samaib li cuan chire li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈxrahobtesiheb li acuabej ut teˈxtzˈekta̱naheb li nequeˈcˈamoc be saˈ li tenamit. Nak nequeˈril li cab li nequeˈxcol cuiˈ ribeb li tenamit, nequeˈxseˈe. Nequeˈxtu̱b li chˈochˈ ut saˈ xbe̱n aˈan nequeˈtakeˈ re nak ta̱ru̱k teˈoc saˈ li tenamit re teˈre̱chani.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan nak nanumeˈ li cak-sut-ikˈ nak teˈxsach li tenamit. Teˈxcˈoxla nak riqˈuin xcuanquil lix dioseb teˈxba̱nu aˈan, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixye laj Habacuc: —At Ka̱cuaˈ, at inDios Santo, ¿Ma incˈaˈ ta biˈ ac cuancat chak chalen saˈ xticlajic? At Ka̱cuaˈ, la̱at laj Colol ke. Incˈaˈ taxak toa̱qˈue chi ca̱mc. La̱at tatqˈuehok reheb laj caldeo chi numta̱c saˈ kabe̱n re takatoj rix li kama̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at ti̱c la̱ chˈo̱l ut incˈaˈ nacuulac cha̱cuu li incˈaˈ us. ¿Cˈaˈut nak yal nacacuil li rahobtesi̱nc li yo̱queb chixba̱nunquil? La̱at ma̱cˈaˈ nacaba̱nu nak li incˈaˈ useb xnaˈleb nequeˈxsach ruheb li ti̱queb xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈut nak nacacanabeb li tenamit xjuneseb xcˈulbal li raylal? Ma̱ ani nacˈamoc be saˈ xya̱nkeb. Chanchaneb li car saˈ li nimaˈ ut chanchaneb li xul li nequeˈxjucuqui rib saˈ chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj caldeo nequeˈnumta saˈ xbe̱neb li tenamit ut nequeˈre̱chaniheb. Chanchaneb laj car nak nequeˈxchap li car riqˈuin lix anzuelo ut chanchan nak nequeˈxchap riqˈuin lix yoy. Ut nequeˈsahoˈ saˈ xchˈo̱leb chirilbal li joˈ qˈuial nequeˈxchap.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj chapol car nequeˈxqˈue xlokˈal lix yoy ut lix anzuelo. Nequeˈmayejac ut nequeˈxcˈat li pom chiru xban nak riqˈuin aˈan nequeˈxsicˈ li cˈaˈru nequeˈxtzaca.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma junelic yo̱keb chixchapbal li tenamit riqˈuin lix yoy eb laj caldeo? Ut, ¿ma rajlal yo̱keb chixsachbal ru li tenamit chi incˈaˈ teˈril xtokˈoba̱l ruheb?</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;&nbsp;&nbsp;<font class=titleType><b>Habakkuk (1/3)</b></font>&nbsp;&nbsp;<a href=Simple-Habakkuk-2.html>&rarr;</a>
</td></tr></table>


</body></html>
