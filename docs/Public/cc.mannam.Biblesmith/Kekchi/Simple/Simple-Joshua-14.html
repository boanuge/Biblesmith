<html><head><title>
Joshua (14/24)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-13.html>&larr;</a>&nbsp;&nbsp;<font class=titleType><b>Joshua (14/24)</b></font>&nbsp;&nbsp;<a href=Simple-Joshua-15.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li naˈajej Canaán quiqˈueheˈ chokˈ reheb laj Israel xbaneb laj Eleazar laj tij, ut laj Josué li ralal laj Nun, rochbeneb li nequeˈcˈamoc be saˈ xya̱nkeb lix te̱paleb li ralal xcˈajol laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Riqˈuin bu̱lic quijeqˈui̱c reheb li naˈajej aˈan, joˈ quiyeheˈ re laj Moisés xban li Ka̱cuaˈ Dios. Queˈxjeqˈui reheb li bele̱b te̱p li ralal xcˈajol laj Israel ut li yijach chic li ralal xcˈajol laj Manasés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cuib te̱p chi ralal xcˈajol laj Israel ac xeˈxcˈul li reheb aˈan jun pacˈal li nimaˈ Jordán rochbeneb li yijach li ralal xcˈajol laj Manasés. Eb li ralal xcˈajol laj Leví incˈaˈ quiqˈueheˈ xchˈochˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuib te̱p li ralal xcˈajol laj José. Aˈaneb li ralal xcˈajol laj Manasés ut eb li ralal xcˈajol laj Efraín. Ut incˈaˈ queˈqˈueheˈ xchˈochˈeb li ralal xcˈajol laj Leví. Caˈaj cuiˈ quiqˈueheˈ xnaˈajeb bar naru teˈcua̱nk saˈ eb li tenamit ut quiqˈueheˈ ajcuiˈ xnaˈajeb re teˈxqˈuiresi xqueto̱mkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel queˈxjeqˈui li chˈochˈ joˈ quiyeheˈ re laj Moisés xban li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ jun li cutan queˈcuulac Gilgal li ralal xcˈajol laj Judá chi a̱tinac riqˈuin laj Josué. Laj Caleb, li ralal laj Jefone, Cenaz xtenamit, quixye re laj Josué: —La̱at ac nacanau li cˈaˈru quixye li Ka̱cuaˈ re laj Moisés, laj cˈanjel chiru, nak quia̱tinac riqˈuin saˈ li naˈajej Cades-barnea cha̱cuix la̱at ut chicuix ajcuiˈ la̱in.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Caˈcˈa̱l (40) chihab cuan cue nak cuanquin Cades-barnea ut laj Moisés laj cˈanjel chiru li Dios quinixtakla chak chirilbal li naˈajej aˈin. Ut nak quinsukˈi quinchˈolob chi tzˈakal chiru li cˈaˈru quicuil chak saˈ li naˈajej aˈan ut li cˈaˈru cuan saˈ inchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li queˈcuulac chicuix queˈxqˈue xxiuheb li tenamit riqˈuin li cˈaˈru queˈxye chirix li naˈajej aˈan. Abanan la̱in quinba̱nu joˈ li quixye li Ka̱cuaˈ lin Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li cutan aˈan laj Moisés quixye cue chi joˈcaˈin: “Chi ya̱l tinye a̱cue, li naˈajej li bar xatnumeˈ cuiˈ, a̱cuehak la̱at ut rehakeb ajcuiˈ la̱ cualal a̱cˈajol chi junelic, xban nak xaba̱nu li cˈaˈru quiyeheˈ a̱cue xban li Ka̱cuaˈ lin Dios,” chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Anakcuan ac xnumeˈ o̱b roxcˈa̱l (45) chihab nak li Dios quixye aˈin re laj Moisés nak toj yo̱queb chak chi numecˈ saˈ li chaki chˈochˈ eb laj Israel. Joˈ quixyechiˈi chak cue, chalen anakcuan toj yo̱ chixqˈuebal inyuˈam. Anakcuan o̱b roˈcˈa̱l (85) chihab chic cuan cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan lin metzˈe̱u toj cuan ajcuiˈ anakcuan joˈ saˈ li cutan aˈan nak quinixtakla laj Moisés chixqˈuebal retal li naˈajej. Chanru lin metzˈe̱u saˈ li cutan aˈan, joˈcan ajcuiˈ xcacuilal inmetzˈe̱u anakcuan. Toj cau cuib re xic chi pletic, malaj ut re xba̱nunquil li cˈaˈru tincuaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak nintzˈa̱ma cha̱cuu nak ta̱qˈue chokˈ cue li naˈajej li tzu̱l ru joˈ quixyechiˈi chak cue li Ka̱cuaˈ. La̱at ac nacanau nak cuanqueb li ralal xcˈajol laj Anac saˈ li naˈajej aˈan. Cuanqueb ni̱nki tenamit ut cauheb rib chi pletic. Abanan la̱in ninnau nak li Dios ta̱cua̱nk cuiqˈuin ut tinixtenkˈa chirisinquileb saˈ li naˈajej aˈan joˈ quixye chak cue, chan laj Caleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Josué quixye re laj Caleb li ralal laj Jefone: —Aˈ taxak li Dios chi-osobtesi̱nk a̱cue, chan. Ut quixqˈue li tenamit Hebrón re aˈan ut reheb ajcuiˈ li ralal xcˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak li tenamit Hebrón quicana chokˈ re laj Caleb li ralal laj Jefone aj cenezeo. Ut quicana ajcuiˈ reheb li ralal xcˈajol toj chalen anakcuan xban nak laj Caleb quixba̱nu chi tzˈakal li quiraj li Ka̱cuaˈ, lix Dios eb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Najter kˈe cutan lix cˈabaˈ li tenamit Hebrón, aˈan Quiriat-arba, xban nak laj Arba, aˈan jun cui̱nk kˈaxal naˈno ru saˈ xya̱nkeb laj anaceos. Ut nak ac xeˈre̱chani li tenamit Hebrón, incˈaˈ chic quicuan li ple̱t saˈ li naˈajej aˈan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Joshua-13.html>&larr;</a>&nbsp;&nbsp;<font class=titleType><b>Joshua (14/24)</b></font>&nbsp;&nbsp;<a href=Simple-Joshua-15.html>&rarr;</a>
</td></tr></table>


</body></html>
