<html><head><title>
Micah (4/7)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Micah-3.html>&larr;</a>&nbsp;&nbsp;<font class=titleType><b>Micah (4/7)</b></font>&nbsp;&nbsp;<a href=Simple-Micah-5.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut saˈ rosoˈjiqueb li cutan li tzu̱l cuan cuiˈ lix Templo li Ka̱cuaˈ ta̱nima̱k xlokˈal ut aˈanak chic li kˈaxal nim xcuanquil saˈ xya̱nkeb chixjunileb li tzu̱l ut aran talajeˈxic nabal li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nabaleb li tenamit teˈcha̱lk ut teˈxye: —Yo̱keb. Takekˈo chiru li tzu̱l li cuan cuiˈ li templo. Toxic saˈ rochoch lix Dios laj Jacob ut aˈan ta̱cˈutuk chiku cˈaˈru ta̱raj takaba̱nu. Ut la̱o takaba̱nu li cˈaˈru naraj aˈan xban nak aran Sión nayeman chak lix chakˈrab li Ka̱cuaˈ. Aran Jerusalén nayeman chak li ra̱tin li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ ta̱rakok a̱tin saˈ xbe̱neb nabal chi tenamit ut tixtijeb li xni̱nkal tenamit cuanqueb chak chi najt. Ut talajeˈxten chi martillo lix chˈi̱chˈeb nequeˈpletic cuiˈ ut teˈxsukˈisi chokˈ asaron. Ut eb lix la̱nseb talajeˈxsukˈisi chokˈ cˈoncˈo̱quil chˈi̱chˈ re xyocˈbal li acui̱mk. Ut eb li tenamit incˈaˈ chic teˈxpleti ribeb chi moco teˈxcauresi ta chic ribeb re pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut talajeˈcˈojlak chi xju̱nkaleb rubel xto̱nal li uva ut rubel lix cheˈel li higo ut ma̱ ani chic ta̱seˈbesi̱nk reheb xban nak joˈcan quixye li Ka̱cuaˈ li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta chixjunileb li tenamit yo̱keb chixlokˈoninquil lix yi̱banbil dios, abanan la̱o takalokˈoni li Ka̱cuaˈ li kaDios ut takaba̱nu li cˈaˈru naraj aˈan chi junelic kˈe cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixye li Ka̱cuaˈ chi joˈcaˈin: —Ta̱cuulak xkˈehil nak la̱in tinchˈutubeb li cualal incˈajol li quebinqˈue chixtojbal rix lix ma̱queb nak queˈchapeˈ ut queˈcˈameˈ xbaneb li xicˈ nequeˈiloc reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Rahobtesinbileb anakcuan ut najt cuanqueb. Abanan ta̱cuulak xkˈehil nak tinqˈueheb cuiˈchic chi qˈuia̱nc ut teˈcua̱nk cuiˈchic xcuanquil li incˈaˈ queˈsacheˈ. Ut la̱in li Ka̱cuaˈ tintakla̱nk saˈ xbe̱neb saˈ li tzu̱l Sión chalen anakcuan ut chi junelic, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li cuanqueb aran Jerusalén bar cuan cuiˈ li tzu̱l Sión aˈanakeb chic li tenamit li kˈaxal nim xcuanquil chi takla̱nc saˈ xya̱nkeb chixjunileb joˈ nak queˈcuan junxil. Aran ta̱cua̱nk li Ka̱cuaˈ chixqˈuebal xcacuil xchˈo̱leb li ralal xcˈajol joˈ nak laj ilol xul nacuan saˈ li cab najt xteram chirilbaleb lix queto̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Cˈaˈut nak yo̱quex chixjapbal e̱re anakcuan, la̱ex aj Israel? ¿Ma xban nak xchapeˈ le̱ rey malaj ut xban nak xcamsi̱c laj qˈuehol e̱naˈleb? Le̱ raylal chanchan xraylal li ixk li qˈuira̱c re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chexya̱bak ut chirahokˈ saˈ e̱chˈo̱l la̱ex li cuanquex Sión joˈ jun li ixk li oc re chi qˈuira̱c. Chiyotˈekˈ e̱chˈo̱l xban nak anakcuan tento nak tex-e̱lk saˈ le̱ tenamit ut texxic chi cua̱nc saˈ cˈaleba̱l. Texcˈamekˈ aran Babilonia, abanan texcolekˈ xban nak li Ka̱cuaˈ ta̱isi̱nk e̱re saˈ rukˈeb li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan nabal chi tenamit xeˈxchˈutub ribeb chi pletic e̱riqˈuin. Nequeˈxye: —Takasach li tenamit Jerusalén. Takaj takil nak ta̱osokˈ chi junaj cua li tenamit Sión, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan eb li tenamit aˈin incˈaˈ nequeˈxtau ru lix cˈaˈux li Dios chi moco nequeˈxtau ru li cˈaˈru naraj. Ut incˈaˈ nequeˈxqˈue retal nak li Ka̱cuaˈ ac xchˈutubeb ru re tixqˈueheb chixtojbal rix lix ma̱queb, joˈ nak nequeˈxchˈutub li trigo nak oqueb re chirisinquil li rix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ tixye reheb lix tenamit: —La̱ex aj Jerusalén, ayukex. La̱ex chic texnumta̱k saˈ xbe̱neb li xicˈ nequeˈiloc e̱re. La̱in tinqˈuehok e̱cacuilal. Chanchanakex li joskˈ aj cuacax. Chanchan cua̱nk le̱ xucub hierro. Ut le̱ rok chanchanak bronce. Texnumta̱k saˈ xbe̱neb nabal chi tenamit. Ut li cˈaˈru te̱re̱chani te̱kˈaxtesi cue. Lix biomaleb te̱mayeja chicuu. La̱in li Ka̱cuaˈ li kˈaxal nim incuanquil saˈ xbe̱neb chixjunileb li cuanqueb saˈ ruchichˈochˈ, chan li Ka̱cuaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Micah-3.html>&larr;</a>&nbsp;&nbsp;<font class=titleType><b>Micah (4/7)</b></font>&nbsp;&nbsp;<a href=Simple-Micah-5.html>&rarr;</a>
</td></tr></table>


</body></html>
