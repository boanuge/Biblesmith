<html><head><title>
Isaiah (52/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-51.html>&larr;</a>&nbsp;&nbsp;<font class=titleType><b>Isaiah (52/66)</b></font>&nbsp;&nbsp;<a href=Simple-Isaiah-53.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chi-ajk e̱ru la̱ex li cuanquex Sión. Cacuubresihomak e̱chˈo̱l. Qˈuehomak le̱ cha̱bil akˈ che̱rix xban nak eb li incˈaˈ useb xnaˈleb li ma̱jiˈ nequeˈxcˈul li circuncisión, incˈaˈ chic teˈoc saˈ li santil tenamit Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuaclinkex ut chikˈomak li poks che̱rix. Cˈojlankex saˈ le̱ cˈojariba̱l la̱ex aj Jerusalén. Isihomakeb li cadena li chapcho̱quex cuiˈ, la̱ex li cuanquex Sión.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li naxye li Ka̱cuaˈ: —Moco quitojeˈ ta e̱rix nak quexcˈameˈ chi pre̱xil. Joˈcan ajcuiˈ la̱in. Moco riqˈuin ta tumin texincol.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Naxye ajcuiˈ chi joˈcaˈin li Ka̱cuaˈ li nimajcual Dios: —Xbe̱n cua eb lin tenamit queˈco̱eb chi cua̱nc Egipto. Mokon chic eb laj Asiria queˈxcˈameb chi pre̱xil chi ma̱cˈaˈeb xma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut, ¿anakcuan cˈaˈru tinba̱nu? chan li Ka̱cuaˈ. —Eb lin tenamit queˈcˈameˈ Babilonia chi ma̱cˈaˈeb xma̱c. Ut eb li nequeˈtaklan saˈ xbe̱neb nequeˈxrahobtesiheb. Ut rajlal nequeˈxmajecua incˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak ta̱cuulak xkˈehil nak eb lin tenamit teˈxqˈue retal ut teˈxnau nak la̱in li Ka̱cuaˈ li yo̱quin chi a̱tinac riqˈuineb.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ xlokˈal li rokeb li tenamit nak yo̱keb chi xic saˈ eb li tzu̱l chixyebal resil li cha̱bil esilal. Nequeˈxye resil li tuktu̱quil usilal ut li cha̱bilal. Ut nequeˈxye ajcuiˈ resil li colba-ib. Nequeˈxye reheb li cuanqueb Sión, “Li Ka̱cuaˈ le̱ Dios, aˈan li Rey”.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>¡Abihomak! Eb li nequeˈcˈacˈalen re li tenamit yo̱queb chi bicha̱nc xban xsahil xchˈo̱leb. Chixjunileb teˈril riqˈuin xnakˈ ruheb nak li Ka̱cuaˈ tixcˈameb cuiˈchic saˈ lix tenamiteb Sión.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jap a̱cue xban xsahil a̱chˈo̱l ut bichan re xlokˈoninquil li Ka̱cuaˈ, la̱at tenamit Jerusalén, li juqˈuinbil a̱cuu. Sahak saˈ a̱chˈo̱l xban nak li Ka̱cuaˈ tixcoleb lix tenamit ut tixcˈojob xchˈo̱leb. Tixcoleb lix tenamit Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ tixcˈutbesi lix cuanquil chiruheb li xni̱nkal tenamit. Ut chixjunileb li cuanqueb saˈ ruchichˈochˈ teˈxqˈue retal nak li Ka̱cuaˈ, aˈan xcoloc ke.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak elenkex che̱junilex la̱ex. Tex-e̱lk Babilonia. Ut me̱chˈeˈ li cˈaˈak re ru li cuan aran xban nak incˈaˈ us. Ut me̱mux e̱rib la̱ex li texcˈamok re li cˈaˈru nacˈanjelac saˈ lix templo li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan moco saˈ a̱nil ta tex-e̱lk, chi moco tex-e̱lelik nak tex-e̱lk. Li Ka̱cuaˈ aˈan li ta̱cˈamok be che̱ru ut aˈan ajcuiˈ li ta̱ilok e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quixye chi joˈcaˈin: —Abihomak li oc cue chixyebal e̱re anakcuan. Laj cˈanjel chicuu us ta̱e̱lk riqˈuin li cˈaˈru tixba̱nu. Nimak xcuanquil ut ta̱qˈuehekˈ xnimal xlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nabaleb li cristian queˈxucuac nak queˈril. Incˈaˈ queˈxnau ru xban nak ma̱cuaˈ chic ru cristian li ru xban nak numtajenak li raylal li qui-ux re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan nabaleb li tenamit teˈsach xchˈo̱leb xban ut li nequeˈtaklan saˈ ruchichˈochˈ mem teˈcana̱k nak teˈril li ma̱ jun sut rilomeb ut nak teˈxtau ru li xya̱lal li ma̱ jun sut rabiomeb, chan li Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-51.html>&larr;</a>&nbsp;&nbsp;<font class=titleType><b>Isaiah (52/66)</b></font>&nbsp;&nbsp;<a href=Simple-Isaiah-53.html>&rarr;</a>
</td></tr></table>


</body></html>
