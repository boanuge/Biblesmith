<html><head><title>
Deuteronomy (32/34)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-31.html>&larr;</a>&nbsp;&nbsp;<font class=titleType><b>Deuteronomy (32/34)</b></font>&nbsp;&nbsp;<a href=Simple-Deuteronomy-33.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cherabihak la̱ex li cuanquex saˈ choxa, li cˈaˈru tinye. Cherabihak la̱ex li cuanquex saˈ ruchichˈochˈ, li cˈaˈru tinye riqˈuin xtzˈu̱mal cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tijleb li tinye chanchanak li hab. Li cua̱tin li tinye chanchanak li xchuˈque. Chanchanak li hab cocˈ ru li naxtˈakresi li rax pim. Chanchanak li hab li naxtˈakresi li acui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinnima xcˈabaˈ li Ka̱cuaˈ. Ut lix tenamit teˈxye nak nim xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ, aˈan li nacoloc ke joˈ jun li sako̱nac li nequeˈxcol cuiˈ ribeb li tenamit. Li Ka̱cuaˈ, aˈan kˈaxal cha̱bil ut ti̱c xchˈo̱l. Naxba̱nu li ti̱quilal. Li Ka̱cuaˈ kˈaxal cha̱bil. Incˈaˈ naxba̱nu li incˈaˈ us. Junelic ban naxba̱nu li us ut li ti̱quilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex lix tenamit li Ka̱cuaˈ queba̱nu li ma̱usilal. Quecˈut e̱xuta̱n. Moco e̱cˈulub ta nak la̱ex li ralal xcˈajol. Nequexma̱cob ut incˈaˈ us le̱ naˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma joˈcaˈin nak te̱qˈue re̱kaj li usilal li naxba̱nu li Ka̱cuaˈ? Incˈaˈ us le̱ naˈleb. Incˈaˈ nequetau xya̱lal. ¿Ma ma̱cuaˈ ta biˈ aˈan li Ka̱cuaˈ le̱ Dios li quiqˈuehoc e̱yuˈam? Aˈan quiyoˈobtesin e̱re ut quexxakab saˈ le̱ naˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chijulticokˈ e̱re cˈaˈru quicˈulman junxil. Ut cˈoxlankex chirixeb li chihab li ac xelajeˈnumeˈ. Ut patzˈomak reheb le̱ yucuaˈ. Aˈan teˈxye e̱re li xya̱lal. Ut eb li ti̱xil cui̱nk teˈxserakˈi e̱re cˈaˈru quicˈulman.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ li kˈaxal nim xcuanquil quixqˈue xnaˈajeb li xni̱nkal ru tenamit. Quixye reheb bar cuan xnuba̱l lix chˈochˈeb. Ut quixqˈue lix chˈochˈeb laj Israel aˈ yal jarubeb saˈ li junju̱nk xte̱paleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex li ralal xcˈajol laj Jacob, la̱ex lix tenamit li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quextau nak yo̱quex chixbeninquil e̱rib saˈ li chaki chˈochˈ, li naˈajej li ma̱cˈaˈ cuan chi saˈ. Quexcol ut quexril ut quextenkˈa xban nak lokˈex chiru joˈ li xnakˈ ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quitenkˈan e̱re ut quicˈamoc be che̱ru joˈ nak li tˈiu naxcoleb li cocˈ ral saˈ lix soc ut naxcˈameb saˈ xbe̱n lix xicˈ nak toj ma̱jiˈ nequeˈxnau rupupic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ, aˈan li quicˈamoc be che̱ru. Ma̱cuaˈ junak jalanil dios li quitenkˈan e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixqˈue e̱cuanquil saˈ xbe̱neb li tenamit ut saˈ xbe̱neb li tzu̱l. Ut quixqˈue li ru li acui̱mk re te̱tzaca. Saˈ xya̱nkeb li pec quetau li xyaˈal cab ut saˈ xya̱nkeb li sako̱nac quicuan le̱ cheˈ olivo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixqˈue le̱ cuacax re ta̱cua̱nk le̱ leche ut le̱ queso. Quixqˈue le̱ cha̱bil carner ut chiba̱t li cuanqueb Basán re nak ta̱cua̱nk le̱ tib. Ut quixqˈue ajcuiˈ li cha̱bil trigo. Ut querucˈ li xyaˈal li uvas li chanchan quicˈ xban xcakal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Jesurún queˈni̱nkan ut queˈxkˈetkˈeti ribeb. Nalemtzˈun nequeˈiloc xban xni̱nkaleb. Ut queˈxtzˈekta̱na li Ka̱cuaˈ li quiyi̱ban reheb. Queˈxtzˈekta̱na laj Colol reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈxchikˈ xjoskˈil li Ka̱cuaˈ nak queˈxlokˈoni li jalanil dios. Quinumta xjoskˈil xban li ma̱usilal queˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈmayejac chiruheb li ma̱us aj musikˈej ut queˈxlokˈoniheb li moco dioseb ta. Queˈxlokˈoni li jalanil dios li incˈaˈ queˈxlokˈoni lix xeˈto̱nil yucuaˈ chi moco queˈrabi resil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Queˈxtzˈekta̱na li Ka̱cuaˈ li quicoloc reheb. Queˈxtzˈekta̱na li Ka̱cuaˈ li quiyoˈobtesin reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quiril li queˈxba̱nu. Joˈcan nak quixtzˈekta̱naheb. Queˈxqˈue xjoskˈil xban lix ma̱usilaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye: —La̱in incˈaˈ chic tincuileb chi moco tincuabiheb. Toj tincuil cˈaˈru teˈxcˈul xban nak incˈaˈ useb xnaˈleb. Queˈxkˈetkˈeti ribeb chicuu ut ma̱cˈaˈeb xpa̱ba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxchikˈ injoskˈil riqˈuin xlokˈoninquil jalanil dios. Queˈxqˈue injoskˈil riqˈuin xlokˈoninquil li ma̱cuaˈ Dios. Joˈcan ajcuiˈ tinba̱nu reheb. La̱in tinchikˈ xjoskˈileb riqˈuin jalan tenamit. Tinqˈueheb xjoskˈileb xban jun tenamit incˈaˈ nequeˈraj xtaubal xya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈ nak queˈxqˈue injoskˈil. Lin joskˈil chanchan li xam yo̱ chixcˈatbal chixjunil toj saˈ xchamal li ruchichˈochˈ. Chanchan nak tixcˈat li ruchichˈochˈ ut li acui̱mk li cuan chiru. Tixcˈat lix to̱n li tzu̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal nabaleb li raylal li tintakla saˈ xbe̱neb. Chanchan nak tincuteb riqˈuin tzimaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Telajeˈca̱mk xban cueˈej ut xban li caki yajel ut li tik. Tintaklaheb li joskˈ aj xul chixtiubaleb. Ut teˈtiˈekˈ xbaneb li cˈantiˈ li nequeˈcamsin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Telajeˈcamsi̱k riqˈuin chˈi̱chˈ li cuanqueb saˈ be. Ut cˈajoˈ nak teˈxucuak saˈ li rochocheb. Telajeˈca̱mk li sa̱jeb, joˈ chˈajom, joˈ xkaˈal. Telajeˈca̱mk li cˈulaˈal ut li ac ti̱xeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut xinye nak tinjeqˈuiheb yalak bar. Ut incˈaˈ chic teˈpatzˈekˈ xcˈabaˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Xinsach raj ruheb chi junaj cua, abanan incˈaˈ xcuaj nak eb li xicˈ nequeˈiloc reheb teˈxnimobresi ribeb chixyebal, “La̱o xosachoc reheb. Ma̱cuaˈ li Ka̱cuaˈ,” chaˈakeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel ma̱cˈaˈeb xnaˈleb ut incˈaˈ nequeˈxtau xya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Us raj cui cuan xnaˈlebeb. Us raj nak teˈxqˈue retal li raylal li teˈxcˈul. Ut us raj ajcuiˈ cui teˈxqˈue retal chanru nak teˈosokˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Chanru nak jun chi cui̱nk ta̱ra̱lina jun mil chi cristian? Ut, ¿chanru nak cuib chi cui̱nk teˈra̱lina laje̱b mil? Teˈxcˈul chi joˈcan xban nak li Ka̱cuaˈ lix Dioseb ac quixcanabeb xjuneseb ut quixtzˈekta̱naheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li xicˈ nequeˈiloc reheb nequeˈxqˈue retal nak lix jalanil dios moco juntakˈe̱t ta riqˈuin lix Dioseb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li xicˈ nequeˈiloc reheb chanchaneb laj Sodoma ut chanchaneb laj Gomorra. Li cˈaˈru nequeˈxba̱nu chanchaneb ru li uvas li cˈa li nacamsin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix tijleb chanchan li vino li yi̱banbil riqˈuin xmay li cˈantiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ naxnau cˈaˈru queˈxba̱nu li xicˈ nequeˈiloc reheb laj Israel. Cuan saˈ xchˈo̱l li cˈaˈru queˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuulac re xkˈehil nak li Ka̱cuaˈ tixqˈue re̱kaj reheb li incˈaˈ us queˈxba̱nu ut telajeˈtˈanekˈ. Cuulac re xkˈehil nak teˈsachekˈ ruheb ut teˈosokˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ ta̱rakok a̱tin saˈ xbe̱neb lix tenamit. Abanan, xban nak naxraheb ta̱ril xtokˈoba̱l ruheb nak tixqˈue retal nak ma̱cˈaˈ chic xmetzˈe̱uheb. Ta̱ruxta̱na ruheb nak ta̱ril nak ma̱cˈaˈeb xmetzˈe̱uheb li nequeˈcˈanjelac chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ tixye reheb: —¿Bar cuanqueb le̱ dios li cˈojcˈo cuiˈ le̱ chˈo̱l?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quemayeja le̱ cha̱bil mayej chiruheb ut quemayeja le̱ vino chiruheb. Cha̱lk anakcuan. Xtenkˈakex ut xcolakex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma incˈaˈ nequenau nak la̱in li Ka̱cuaˈ Dios? Ma̱cˈaˈ chic junak dios chicuu la̱in. Caˈaj cuiˈ la̱in. La̱in nincamsin ut la̱in ninqˈuehoc yuˈam. La̱in ninqˈuehoc raylal ut la̱in ninbanoc. Ut ma̱ ani ta̱ru̱k tixcol rib saˈ cuukˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in nintaksi li cuukˈ saˈ choxa ut ninye: La̱in li yoˈyo̱quil Dios chi junelic kˈe cutan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinqˈue xkˈesnal lin chˈi̱chˈ ut la̱in tinrakok a̱tin. La̱in tinqˈue re̱kaj reheb li xicˈ nequeˈiloc cue ut tinqˈueheb chixtojbal xma̱queb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱tˈanekˈ li quicˈ chiru lin tzimaj nak tincamsiheb li xicˈ nequeˈiloc cue. Ma̱ ani ta̱colekˈ chicuu nak tinpletik riqˈuineb. Telajeˈcamsi̱k chixjunileb joˈ eb li tochˈol ut eb li cuanqueb chi pre̱xil, joˈ eb ajcuiˈ li cuanqueb xcuanquil saˈ xya̱nkeb li xicˈ nequeˈiloc cue, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex li xni̱nkal ru tenamit, te̱qˈue xlokˈal lix tenamit li Ka̱cuaˈ xban nak li Ka̱cuaˈ tixsach ruheb li xicˈ nequeˈiloc reheb. Li Ka̱cuaˈ tixqˈue re̱kaj reheb li queˈcamsin reheb lix tenamit, abanan tixcuy xma̱queb lix tenamit ut ta̱risi li ma̱usilal saˈ lix naˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés quicuulac rochben laj Josué li ralal laj Nun ut quixye reheb li tenamit li ra̱tinal li bich aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés quirakeˈ xyebal li ra̱tinal li bich reheb chixjunileb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>46.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak quixye reheb:—Qˈuehomak retal chixjunil li xinye e̱re chiru li cutan aˈin ut cheba̱nuhak. Ut te̱ye reheb le̱ ralal e̱cˈajol nak teˈxba̱nu chixjunil li naxye saˈ li chakˈrab aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>47.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li chakˈrab li quixqˈue li Dios ma̱cuaˈ yal a̱tin. Cuan ban rajbal xban nak aˈan ta̱qˈuehok e̱yuˈam. Cui te̱ba̱nu li cˈaˈru naxye saˈ li chakˈrab, najt texcua̱nk saˈ li naˈajej li xic e̱re chire̱chaninquil jun pacˈal li nimaˈ Jordán, chan laj Moisés.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>48.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ ajcuiˈ li cutan aˈan li Ka̱cuaˈ quixye re laj Moisés:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>49.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Tatxic saˈ xbe̱n li tzu̱l Nebo li cuan saˈ xya̱nkeb li tzu̱l re Abarim saˈ lix naˈajeb laj Moab, li cuan chiru li tenamit Jericó. Ut aran saˈ xbe̱n li tzu̱l Nebo ta̱cuil li naˈajej Canaán li tinqˈue reheb laj Israel re teˈre̱chani.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>50.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut saˈ li tzu̱l aˈan tatca̱mk ut ta̱tauheb la̱ cuechˈalal li ac camenakeb joˈ nak laj Aarón la̱ cuas quicam saˈ li tzu̱l Hor ut coxtauheb li rechˈalal li ac camenakeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>51.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cˈulma̱nk chi joˈcan xban nak chixcabichalex xekˈet li cua̱tin chiruheb laj Israel nak cuanquex chiru li haˈ li cuan Meriba li cuan Cades saˈ li chaki chˈochˈ Zin. La̱ex incˈaˈ xeqˈue inlokˈal chiruheb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>52.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak yal ta̱cuil li naˈajej chi najt. Incˈaˈ naru tat-oc saˈ li naˈajej li tinqˈue reheb li ralal xcˈajol laj Israel.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Deuteronomy-31.html>&larr;</a>&nbsp;&nbsp;<font class=titleType><b>Deuteronomy (32/34)</b></font>&nbsp;&nbsp;<a href=Simple-Deuteronomy-33.html>&rarr;</a>
</td></tr></table>


</body></html>
