<html><head><title>
Ecclesiastes (9/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-8.html>&larr;</a>&nbsp;&nbsp;<font class=titleType><b>Ecclesiastes (9/12)</b></font>&nbsp;&nbsp;<a href=Simple-Ecclesiastes-10.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Relic chi ya̱l la̱in quinqˈue inchˈo̱l chixtzolbal rix chixjunil li cˈaˈak re ru aˈin. Ut quinqˈue retal nak li ti̱queb xchˈo̱l ut li cuanqueb xnaˈleb cuanqueb saˈ rukˈ li Dios, joˈ ajcuiˈ li cˈaˈru nequeˈxba̱nu. Ma̱ ani naxnau ma nequeˈraheˈ malaj ut xicˈ nequeˈileˈ. Ut incˈaˈ nequeˈxnau cˈaˈru teˈxcˈul mokon.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb juntakˈe̱t teˈxcˈul. Juntakˈe̱t teˈxcˈul li ti̱queb xchˈo̱l riqˈuineb li incˈaˈ ti̱queb xchˈo̱l. Juntakˈe̱t teˈxcˈul li cha̱bileb xnaˈleb riqˈuineb li incˈaˈ useb xnaˈleb. Juntakˈe̱t teˈxcˈul li nequeˈxba̱nu li us riqˈuineb li nequeˈxba̱nu ma̱usilal. Juntakˈe̱t teˈxcˈul li nequeˈxqˈue lix cˈatbil mayej riqˈuineb li incˈaˈ nequeˈxqˈue lix cˈatbil mayej. Juntakˈe̱t teˈxcˈul li ma̱cˈaˈeb xma̱c riqˈuineb li cuanqueb xma̱c. Juntakˈe̱t teˈxcˈul li nequeˈyechiˈin cˈaˈak re ru riqˈuin juramento riqˈuineb li incˈaˈ nequeˈxba̱nu li juramento.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cˈaˈru incˈaˈ us ninqˈue retal, aˈan nak juntakˈe̱t nequeˈxcˈul chixjunileb li cuanqueb saˈ ruchichˈochˈ. Junes ma̱usilal ut to̱ntil naˈleb nequeˈxcˈoxla xba̱nunquil joˈ najtil nequeˈcuan saˈ ruchichˈochˈ. Ut chirix aˈan nequeˈcam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ani toj yoˈyo cuan cˈaˈru naroybeni. Abanan li camenak chic ma̱cˈaˈ cˈaˈru naroybeni. Jun li tzˈiˈ yoˈyo nacˈanjelac, abanan li cakcoj camenak chic, aˈan ma̱cˈaˈ na-oc cuiˈ. Naraj naxye nak kˈaxal us chokˈ re li yoˈyo chiru li ac camenak chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li toj yoˈyo̱queb nequeˈxnau nak teˈca̱mk. Ut eb li ac camenakeb chic ma̱cˈaˈ nequeˈxnau, chi moco cuan ta cˈaˈru teˈroybeni. Ut ma̱ ani chic ta̱jultica̱nk reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ac camenakeb chic incˈaˈ chic nequeˈrahoc, chi moco xicˈ chic nequeˈiloc ut incˈaˈ chic nequeˈcakalin, chi moco teˈoque̱nk chic riqˈuin li cˈaˈru na-uxman saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak anakcuan chatcuaˈak chi sa saˈ a̱chˈo̱l ut chacuucˈak li vino riqˈuin sahil chˈo̱lej xban nak li Dios ma̱cˈaˈ naxye riqˈuin li cˈaˈru nacaba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱qˈue saki akˈ cha̱bil cha̱cuix ut ta̱qˈue rajlal li sununquil ban saˈ a̱jolom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanumsi la̱ yuˈam chi sa saˈ a̱chˈo̱l riqˈuin li ixk li nacara. Chanumsihak chi us la̱ yuˈam li ma̱cˈaˈ na-oc cuiˈ li quiqˈueheˈ a̱cue saˈ ruchichˈochˈ, xban nak caˈaj cuiˈ aˈan li naru ta̱ba̱nu re xyalbal xsahil la̱ cˈanjel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunil li naru ta̱ba̱nu saˈ ruchichˈochˈ, chaba̱nuhak, aˈ yal joˈ qˈuial ta̱cuy xba̱nunquil. Nak tatca̱mk, ma̱cˈaˈ chic ta̱ru̱k ta̱ba̱nu. Nak ac cua̱nkat chic saˈ li jul, incˈaˈ chic tatcˈanjelak. Ma̱cˈaˈak chic a̱cˈaˈux ut ma̱cˈaˈak chic a̱naˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan jun chic xinqˈue retal saˈ ruchichˈochˈ nak ma̱cuaˈeb li kˈaxal se̱beb li nequeˈe̱chanin re li ma̱tan saˈ li a̱linac, chi moco eb li cauheb rib li nequeˈnumta saˈ li ple̱t. Ut eb li cuanqueb xnaˈleb incˈaˈ nequeˈxtau xtzacae̱mkeb yal xban nak cuanqueb xnaˈleb. Ut eb li se̱beb xchˈo̱l incˈaˈ nequeˈbiomoˈ yal xban nak se̱beb xchˈo̱l. Ut eb li tzolbileb moco rajlal ta nequeˈcˈuleˈ saˈ usilal. Chixjunil aˈin moco nequeˈxnau ta jokˈe teˈxcˈul li chˈaˈajquilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk incˈaˈ naxnau jokˈe tixcˈul junak chˈaˈajquilal. Chanchaneb li car li nequeˈchapeˈ riqˈuin yoy. Ut chanchaneb li xul li nequeˈchapeˈ riqˈuin raˈal. Joˈcan ajcuiˈ nequeˈxcˈul li cui̱nk. Eb aˈan nequeˈxcˈul li chˈaˈajquilal chi ma̱cˈaˈeb saˈ xchˈo̱l nak nacuulac xkˈehil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinqˈue ajcuiˈ retal jun li naˈleb li na-uxman saˈ ruchichˈochˈ, li na-oc incˈaˈux xban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan jun li tenamit caˈchˈin. Incˈaˈ qˈuiheb li cristian cuanqueb aran. Ut nachal jun li rey kˈaxal cau rib chi pletic riqˈuineb. Naxsut rix li tenamit ut na-oc chi pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut saˈ li tenamit aˈan, cuan jun li cui̱nk cuan xnaˈleb usta nebaˈ. Li cui̱nk aˈan xru raj xcolbal li tenamit xban nak cuan xnaˈleb. Abanan ma̱ ani quixcˈoxla nak aˈan cuan xnaˈleb xban nak nebaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak ninqˈue retal aˈin la̱in ninye nak kˈaxal us nak cua̱nk kanaˈleb chiru nak cauhak kib. Abanan eb aˈan queˈxtzˈekta̱na lix naˈleb li cui̱nk aˈan yal xban nak nebaˈ ut incˈaˈ queˈrabi li cˈaˈru quixye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal us rabinquil li xya̱lal li naxye li cuan xnaˈleb, usta timil naxye, chiru rabinquil li cˈaˈru naxye li nacˈamoc be saˈ xya̱nkeb li ma̱cˈaˈeb xnaˈleb usta tixjap re chixyebal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal us nak cua̱nk kanaˈleb chiru nak cua̱nk kacˈanjeleba̱l re pletic. Li ani incˈaˈ us xnaˈleb naxpoˈ ru li us.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-8.html>&larr;</a>&nbsp;&nbsp;<font class=titleType><b>Ecclesiastes (9/12)</b></font>&nbsp;&nbsp;<a href=Simple-Ecclesiastes-10.html>&rarr;</a>
</td></tr></table>


</body></html>
