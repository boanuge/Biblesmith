<html><head><title>
Zechariah (11/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-10.html>&larr;</a>&nbsp;&nbsp;<font class=titleType><b>Zechariah (11/14)</b></font>&nbsp;&nbsp;<a href=Simple-Zechariah-12.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Canabomak e̱rib chixcˈulbal li tojba ma̱c cha̱lc re saˈ e̱be̱n, la̱ex aj Líbano. La̱ex tex-osokˈ joˈ nak quicˈateˈ li chacalteˈ li cuan saˈ qˈuicheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chexya̱bak xban xrahil e̱chˈo̱l. Quitˈaneˈ li cheˈ ciprés. X-osoˈ li ni̱nki chacalteˈ li cˈajoˈ xchakˈal ru. Chexya̱bak xban nak quisacheˈ li ni̱nki ji aran Basán. Qui-osoˈ chixjunil li qˈuicheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj ilol re li tenamit japjo̱queb re chi ya̱bac xban nak xsacheˈ lix chˈinaˈusal lix tenamiteb. Chanchan nak nequeˈya̱bac li ral li cakcoj xban nak li qˈuicheˈ li cuan chire li nimaˈ Jordán quisacheˈ ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ lin Dios quixye cue: —Ta̱cuileb li carner re camsi̱c, chan cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li nequeˈlokˈoc reheb li carner, nequeˈxcamsi ut nequeˈxcˈoxla nak ma̱cˈaˈeb xma̱c. Ut eb li nequeˈcˈayin reheb nequeˈxye: —Bantiox xak re li Ka̱cuaˈ nak yo̱co chi biomocˈ. Chi moco laj ilol reheb nequeˈril xtokˈoba̱l ruheb li carner.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan ajcuiˈ la̱in incˈaˈ chic tincuil xtokˈoba̱l ruheb lin tenamit, chan li Ka̱cuaˈ. —Tincanabeb ban re nak xicˈ teˈril ribeb chi ribileb rib. Tinkˈaxtesiheb saˈ rukˈeb lix reyeb toj retal teˈsachekˈ xbaneb. Ut la̱in incˈaˈ tincoleb saˈ rukˈeb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quin-oc ut chokˈ aj ilol reheb li carner re camsi̱c. Ut quinqˈue inchˈo̱l chirilbaleb li rahobtesinbileb. Quinsicˈ cuib inxukˈ. Li jun “usilal” lix cˈabaˈ quinqˈue. Ut li jun chic “junajak xchˈo̱leb” xcˈabaˈ quinqˈue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut chiru jun po quinsach ruheb oxib laj ilol reheb li carner. Incˈaˈ chic quincuyeb xma̱c xban nak eb aˈan xicˈ ajcuiˈ niquineˈril la̱in.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in quinye reheb li carner: —La̱in incˈaˈ chic texcuil. Cui cuan ani ta̱ca̱mk e̱re, chica̱mk. Cui cuan ani ta̱sachk e̱re, chisachk. Ut li joˈ qˈuial chic teˈcana̱k, cheˈxtiuhak ribeb chi ribileb rib.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinchap li xukˈ li quinqˈue “usilal” chokˈ xcˈabaˈ ut quintok. Aˈan retalil nak incˈaˈ chic xakxo xcuanquil li contrato li quixba̱nu li Dios riqˈuineb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut saˈ ajcuiˈ li cutan aˈan quicana chi ma̱cˈaˈ chic xcuanquil li contrato ut eb laj cˈay carner li yo̱queb chi iloc cue, queˈxtau ru nak li cˈaˈru xinba̱nu, aˈan retalil li cˈaˈru quixye chak li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱in quinye reheb: —Cui te̱raj tine̱toj, tojomakin. Cui ut incˈaˈ nequeraj intojbal, mine̱toj. Ut queˈxbis li plata ut queˈxqˈue cue laje̱b xcaˈcˈa̱l (30) chi tumin plata chokˈ intojbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye cue: —Chap li tumin aˈan li kˈaxal terto xineˈxlokˈ cuiˈ ut cut saˈ li ca̱x li cuan aran saˈ li templo, chan. Ut la̱in quincˈam li laje̱b xcaˈcˈa̱l chi tumin plata ut quincut aran saˈ li ca̱x li cuan saˈ li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chirix aˈan quintok ajcuiˈ li xcab xukˈ li quinqˈue chokˈ xcˈabaˈ “junajak xchˈo̱leb”. Aˈan retalil nak incˈaˈ chic queˈcuan chi junajeb xchˈo̱l li ralal xcˈajol laj Judá ut li ralal xcˈajol laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye cue: —Tat-oc cuiˈchic chokˈ aj ilol reheb li carner. Abanan, anakcuan incˈaˈ us ta̱ba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cˈaˈru ta̱ba̱nu, aˈan retalil nak la̱in tinqˈue junak aj cˈamol be reheb lin tenamit. Chanchanak laj ilol carner li incˈaˈ tixqˈue xchˈo̱l chirilbal li carner li sachenakeb, chi moco tixsicˈ chak li sachenak, chi moco tixban li tochˈol. Ut incˈaˈ tixqˈue xcua li ma̱cˈaˈ chic xmetzˈe̱u. Tixsicˈ ban ru li ni̱nkeb xtibel ut tixtiu. Incˈaˈ ta̱ril xtokˈoba̱l ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Raylal cha̱lel saˈ xbe̱n laj ilol xul li ma̱cˈaˈ na-oc cuiˈ xban nak quixtzˈekta̱na lin carner. Chanchan nak tinyocˈ lix nim ukˈ ut tinsach lix nakˈ ru nak tincuisi lix cuanquil. Ta̱cana̱k chi ma̱cˈaˈ chic xcuanquil chi junaj cua ut chi ma̱cˈaˈ chic xnaˈleb, chan li Ka̱cuaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-10.html>&larr;</a>&nbsp;&nbsp;<font class=titleType><b>Zechariah (11/14)</b></font>&nbsp;&nbsp;<a href=Simple-Zechariah-12.html>&rarr;</a>
</td></tr></table>


</body></html>
