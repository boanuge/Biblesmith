<html><head><title>
Ezekiel (25/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-24.html>&larr;</a>&nbsp;&nbsp;<font class=titleType><b>Ezekiel (25/48)</b></font>&nbsp;&nbsp;<a href=Simple-Ezekiel-26.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quia̱tinac cuiqˈuin ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At ralal cui̱nk, ilon cuanqueb cuiˈ li ralal xcˈajol laj Amón ut ta̱ye resil li raylal li ta̱cha̱lk saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱ye reheb cheˈrabihak li cˈaˈru ninye la̱in li nimajcual Dios: La̱ex quisahoˈ saˈ e̱chˈo̱l chirilbal nak queˈxmux ru lin templo. Quisahoˈ saˈ e̱chˈo̱l nak lix naˈajeb laj Israel quicana chi ma̱cˈaˈ cuan chi saˈ ut eb laj Judá queˈcˈameˈ chi pre̱xil saˈ jalan tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak quisahoˈ saˈ e̱chˈo̱l, joˈcan nak la̱in tincanabeb chi numta̱c saˈ e̱be̱n eb li tenamit li cuanqueb saˈ li este. Teˈxyi̱b lix muheba̱leb saˈ le̱ naˈaj ut aran teˈcua̱nk. Aˈaneb chic teˈtzaca̱nk re li ru le̱ racui̱mk ut eb aˈan chic teˈucˈak re le̱ leche.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinsukˈisi le̱ naˈaj Rabá chokˈ xnaˈajeb li ni̱nki xul camello. Ut tinsukˈisi lix naˈajeb laj Amón chokˈ xnaˈajeb li carner. Ut riqˈuin aˈan la̱ex te̱qˈue retal nak la̱in li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin naxye li nimajcual Dios: —La̱ex xepokˈpokˈi le̱ rukˈ ut xexpiscˈoc xban xsahil e̱chˈo̱l xban li raylal li queˈxcˈul laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in tintakla li raylal saˈ e̱be̱n ut texincanab saˈ rukˈeb li xicˈ nequeˈiloc e̱re. Eb aˈan teˈxmakˈ che̱ru li cˈaˈru e̱re. La̱in tinsach e̱cuanquil re nak incˈaˈ chic ta̱ru̱k texcua̱nk joˈ tenamit. Ut riqˈuin aˈan la̱ex te̱qˈue retal nak la̱in li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈan aˈin li naxye li nimajcual Dios: —Eb laj Moab ut eb laj Seir queˈxye nak eb li tenamit Judá juntakˈe̱t riqˈuineb li jun chˈol chic tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in tincanabeb li tenamit li cuanqueb saˈ li nuba̱l re li tenamit Moab saˈ rukˈeb li xicˈ nequeˈiloc reheb. Teˈpletik riqˈuineb li tenamit li nequeˈxqˈue xlokˈal eb laj Moab. Aˈaneb li tenamit Bet-jesimot, Baal-meón ut Quiriataim.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tincanabeb li tenamit li cuanqueb saˈ li este chi numta̱c saˈ xbe̱neb laj Moab joˈ eb ajcuiˈ laj Amón ut incˈaˈ chic teˈcua̱nk xcuanquil joˈ tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinqˈueheb laj Moab chixtojbal rix lix ma̱queb ut riqˈuin aˈan teˈxqˈue retal nak la̱in li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li nimajcual Dios naxye: —Eb laj Edom queˈxqˈue re̱kaj reheb laj Judá nak queˈnumta saˈ xbe̱neb junxil. Xban li raylal queˈxba̱nu reheb laj Judá numtajenak lix ma̱queb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan la̱in ninye nak tinqˈueheb laj Edom chixtojbaleb lix ma̱queb. La̱in tin-camsiheb chixjunileb li cristian joˈ eb ajcuiˈ li xul. Ma̱cˈaˈ chic ta̱cua̱nk aran naticla cuan cuiˈ li tenamit Temán ut ta̱cuulak toj saˈ li tenamit Dedán. Li naˈajej ta̱cana̱k chi ma̱cˈaˈ chic cuan chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ incˈabaˈ la̱in eb lin tenamit Israel teˈxqˈue re̱kaj li ma̱usilal li queˈxba̱nu laj Edom. Eb laj Edom teˈrecˈa xrahil lin joskˈil ut teˈxnau nak la̱in xinqˈuehoc re̱kaj li ma̱usilal queˈxba̱nu, chan li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ li nimajcual Dios naxye: —Eb laj filisteo queˈxba̱nu raylal reheb laj Judá, li xicˈ queˈril chalen najter. Xban nak xicˈ queˈril, queˈxsach ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in ninye nak tinpletik riqˈuineb laj filisteo ut tinsach ruheb. Tinsach ruheb laj cereteos joˈ eb ajcuiˈ li joˈ qˈuial queˈcana chire li palau.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinqˈueheb chixtojbal lix ma̱queb ut tinqˈue re̱kaj reheb aˈan li ma̱usilal queˈxba̱nu. Eb aˈan teˈrecˈa xrahil lin joskˈil. Ut riqˈuin aˈan teˈxqˈue retal nak la̱in li Ka̱cuaˈ.—</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-24.html>&larr;</a>&nbsp;&nbsp;<font class=titleType><b>Ezekiel (25/48)</b></font>&nbsp;&nbsp;<a href=Simple-Ezekiel-26.html>&rarr;</a>
</td></tr></table>


</body></html>
