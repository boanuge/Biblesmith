<html><head><title>
Jeremiah (30/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-29.html>&larr;</a>&nbsp;&nbsp;<font class=titleType><b>Jeremiah (30/52)</b></font>&nbsp;&nbsp;<a href=Simple-Jeremiah-31.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quia̱tinac cuiˈchic riqˈuin laj Jeremías ut quixye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Aˈan aˈin li a̱tin li quixye li Ka̱cuaˈ, lix Dioseb laj Israel. Tzˈi̱ba saˈ jun li hu chixjunil li xinye a̱cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cuulak xkˈehil nak la̱in tinqˈueheb cuiˈchic chi sukˈi̱c saˈ lix naˈajeb lin tenamit li cuanqueb chi pre̱xil. Tinqˈueheb chi sukˈi̱c saˈ li naˈajej li quinqˈue reheb lix xeˈto̱nil yucuaˈeb re nak teˈcua̱nk aran, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan, aˈaneb aˈin li a̱tin li quixye li Ka̱cuaˈ chirixeb laj Israel ut eb laj Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li japoc e, retal li xucuac, yo̱ chi abi̱c. Ma̱cuaˈ resil li tuktu̱quil usilal li yo̱ chi abi̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈoxlahomak junpa̱tak. ¿Ma naru ta biˈ nayoˈla junak xcˈulaˈal li cui̱nk? ¿Cˈaˈut nak yo̱queb chi xucuac li cui̱nk ut yo̱queb chi ya̱bac? Sakquirin aj chic nequeˈiloc xbaneb xxiu. Chanchaneb chic li ixk li oqueb re chi qˈuira̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱cuulak xkˈehil nak teˈxcˈul junak li nimla raylal. Ma̱cˈaˈ naru najuntakˈe̱taman cuiˈ li raylal aˈan. Kˈaxal ra teˈxcˈul li ralal xcˈajol laj Jacob. Abanan eb aˈan teˈcolekˈ chiru li raylal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li cutan aˈan, chan li Ka̱cuaˈ, la̱in tincuisi li raylal li cuanqueb cuiˈ. Chanchan nak tintok li yugo ut tincuisi li cadena li bacˈbo̱queb cuiˈ. Incˈaˈ chic teˈqˈuehekˈ saˈ cacuil cˈanjel xbaneb li jalaneb xtenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈcˈanjelak ban chic chicuu la̱in lix Dioseb ut chiru li ralal laj David li tinxakab chokˈ xreyeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye: —Mexxucuac la̱ex li ralal xcˈajol laj Jacob laj cˈanjel chicuu. Mexxucuac la̱ex aj Israel. La̱in tincolok e̱re saˈ li najtil tenamit. La̱in tincolok reheb le̱ ralal e̱cˈajol saˈ li naˈajej li queˈcˈameˈ cuiˈ. Eb li ralal xcˈajol laj Jacob teˈcua̱nk cuiˈchic saˈ tuktu̱quil usilal ut incˈaˈ chic teˈxucuak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in cua̱nkin e̱riqˈuin ut la̱in tincolok e̱re. Usta tinsacheb ru chi junaj cua li tenamit li xexinjeqˈui cuiˈ, abanan la̱in incˈaˈ tinsach e̱ru chi junaj cua. La̱in tinkˈusuk e̱re, abanan tinba̱nu saˈ ti̱quilal. Incˈaˈ texincanab chi incˈaˈ te̱toj rix le̱ ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye reheb lix tenamit: —Li raylal li yo̱quex chixcˈulbal chanchan jun li yocˈol li ma̱cˈaˈ xbanol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱ ani na-oquen che̱rix. Ma̱ ani nabanoc e̱re. Ut ma̱cˈaˈ junak ban ta̱banok re le̱ raylal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xextzˈekta̱na̱c xbaneb li tenamit li xeˈoquen che̱rix. Incˈaˈ chic nequexcˈoxlaheb. Xban le̱ ma̱usilal ut xban ajcuiˈ nak numtajenak li ma̱c xeba̱nu, la̱in xexinqˈue saˈ raylal joˈ nequeˈxba̱nu li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Cˈaˈut nak nequejap e̱re xban li raylal li yo̱quex chixcˈulbal? Ma̱cˈaˈ xbanol le̱ raylal. Xexinqˈue chixcˈulbal li raylal aˈin xban nak numtajenak li ma̱c xeba̱nu. Kˈaxal numtajenak le̱ ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan ta̱cuulak xkˈehil nak kˈaxal ra teˈxcˈul eb li nequeˈxba̱nu raylal e̱re. Teˈchapekˈ ut teˈcˈamekˈ chi pre̱xil eb li xicˈ nequeˈiloc e̱re. Ta̱makˈekˈ chiruheb li cˈaˈru reheb li nequeˈmakˈoc li cˈaˈru e̱re la̱ex. Ut ta̱elkˈa̱k ajcuiˈ chiruheb li cˈaˈru reheb aˈan li xeˈelkˈan re li cˈaˈru e̱re la̱ex.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in texinqˈuirtesi ut tinban le̱ yocˈolal, usta eb li xicˈ nequeˈiloc e̱re nequeˈxye nak li tenamit Sión tzˈekta̱nanbil ut ma̱ ani nacˈoxlan re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye cuiˈchic li Ka̱cuaˈ: —La̱in tincˈameb cuiˈchic lin tenamit saˈ li naˈajej li quinqˈue re laj Jacob. Tincuil xtokˈoba̱l ru lix tenamiteb. Ta̱yi̱ba̱k cuiˈchic li tenamit saˈ xbe̱n li quipoˈeˈ najter. Ut li palacio ta̱xakaba̱k cuiˈchic saˈ lix naˈaj joˈ nak quicuan junxil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li tenamit teˈbicha̱nk re bantioxi̱nc ut teˈbicha̱nk xban xsahileb xchˈo̱l. Tebinqˈue cuiˈchic chi qˈuia̱nc toj retal teˈnabalokˈ. Tinqˈue cuiˈchic xlokˈaleb ut incˈaˈ chic teˈtzˈekta̱na̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li ralal xcˈajol teˈcua̱nk joˈ nak queˈcuan najter. Ut tinxakab saˈ xnaˈaj lix tenamiteb. Chixjunileb li teˈrahobtesi̱nk reheb tinqˈueheb chixtojbal xma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ xya̱nkeb ajcuiˈ aˈan ta̱e̱lk chak li ta̱cˈamok be chiruheb. Li ani ta̱takla̱nk saˈ xbe̱neb la̱in tinsicˈ ru saˈ xya̱nkeb. Aˈan ta̱a̱tinak cuiqˈuin ut la̱in tincuabi. ¿Ma cuan ta biˈ junak ta̱ru̱k ta̱a̱tinak cuiqˈuin cui la̱in incˈaˈ tinbok?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈanakeb lin tenamit ut la̱inak lix Dioseb, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios naxcˈutbesi lix joskˈil chiruheb li incˈaˈ useb xnaˈleb. Chanchan li cak-sut-ikˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix joskˈil li Dios incˈaˈ ta̱numekˈ toj retal tixba̱nu chixjunil li naraj xba̱nunquil. Saˈ eb li cutan teˈcha̱lk te̱tau ru li naˈleb aˈin.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-29.html>&larr;</a>&nbsp;&nbsp;<font class=titleType><b>Jeremiah (30/52)</b></font>&nbsp;&nbsp;<a href=Simple-Jeremiah-31.html>&rarr;</a>
</td></tr></table>


</body></html>
