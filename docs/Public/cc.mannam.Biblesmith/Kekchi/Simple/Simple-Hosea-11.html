<html><head><title>
Hosea (11/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Hosea-10.html>&larr;</a>&nbsp;&nbsp;<font class=titleType><b>Hosea (11/14)</b></font>&nbsp;&nbsp;<a href=Simple-Hosea-12.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak toj sa̱jeb chak li ralal xcˈajol laj Israel, la̱in quinraheb. Ut nak cuanqueb chak Egipto, quinbokeb li cualal incˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xcuaj raj nak xeˈchal cuiqˈuin, abanan nak xinbokeb, kˈaxal cuiˈchic xineˈxtzˈekta̱na. Chiruheb chic laj Baal nequeˈmayejac ut chiruheb li yi̱banbil dios nequeˈxcˈat lix pomeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xincˈutuc be̱c chiruheb li ralal xcˈajol laj Efraín. Chanchan nak xinchˈiloheb nak xincˈut li xya̱lal chiruheb. Ut incˈaˈ xeˈxqˈue retal nak la̱in nin-iloc reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ kˈunil ut riqˈuin rahoc xebincˈam cuiqˈuin. Saˈ cha̱bilal xebinberesi. La̱in xcuisi li i̱k saˈ xbe̱neb ut xebinqˈue chi cuaˈac saˈ xya̱lal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan incˈaˈ nequeˈraj sukˈi̱c cuiqˈuin. Xban aˈan eb laj Asiria teˈnumta̱k saˈ xbe̱neb ut aˈanakeb chic lix reyeb. Chanchan nak queˈcuan chak Egipto.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱cua̱nk li ple̱t saˈ lix tenamiteb. Talajeˈosokˈ li tenamit xban li ple̱t. Eb lin tenamit teˈosokˈ xban nak queˈxba̱nu li cˈaˈru queˈraj xjuneseb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lin tenamit niquineˈxtzˈekta̱na. Junes kˈetkˈetil chic cuan saˈ xchˈo̱leb. Usta nequeˈxye nak la̱in li kˈaxal nim incuanquil, abanan ma̱ jun reheb naqˈuehoc incuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Chanru nak texincanab e̱junes, la̱ex ralal xcˈajol laj Efraín? ¿Chanru nak texinkˈaxtesi saˈ rukˈeb li xicˈ nequeˈiloc e̱re, la̱ex aj Israel? ¿Ma ta̱ru̱k ta biˈ texinsach joˈ xinba̱nu riqˈuineb laj Adma ut riqˈuineb laj Zeboim? La̱in cˈajoˈ nak nequexinra. Joˈcan nak nayotˈeˈ inchˈo̱l e̱ban.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in incˈaˈ tinba̱nu li cˈaˈru quincˈoxla xba̱nunquil e̱riqˈuin nak quechikˈ xxamlel injoskˈil. La̱in incˈaˈ chic texinsach chi junaj cua, la̱ex aj Efraín, xban nak la̱in Diosin. Ma̱cuaˈin yal cui̱nk. La̱in li Dios Santo li cuanquin saˈ e̱ya̱nk. Incˈaˈ tin-oc saˈ le̱ tenamit che̱sachbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchanakin li cakcoj nak tinjap cue chiruheb li xicˈ nequeˈiloc reheb li cualal incˈajol. Sicsotkeb xbaneb xxiu li cualal incˈajol nak teˈcha̱lk cuiqˈuin saˈ li oeste li na-oc cuiˈ li sakˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchanakeb laj xicˈanel xul nak teˈcha̱lk cuiqˈuin saˈ junpa̱t joˈ nak queˈel chak Egipto. Ut chanchanakeb li mucuy nak teˈe̱lk chak Asiria. Ut la̱in tebinqˈue cuiˈchic chi cua̱nc saˈ lix naˈajeb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Eb li ralal xcˈajol laj Efraín junes ticˈtiˈic nequeˈxba̱nu chicuu. Ut eb laj Israel junes balakˈic nequeˈxba̱nu. Ut eb laj Judá queˈxkˈetkˈeti ribeb chicuu la̱in li tzˈakal Dios ut yo̱queb chixqˈuebal xlokˈal li yi̱banbil dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Hosea-10.html>&larr;</a>&nbsp;&nbsp;<font class=titleType><b>Hosea (11/14)</b></font>&nbsp;&nbsp;<a href=Simple-Hosea-12.html>&rarr;</a>
</td></tr></table>


</body></html>
