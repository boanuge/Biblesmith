<html><head><title>
Ezekiel (9/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-8.html>&larr;</a>&nbsp;&nbsp;<font class=titleType><b>Ezekiel (9/48)</b></font>&nbsp;&nbsp;<a href=Simple-Ezekiel-10.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan matqˈuenbil quinba̱nu nak quicuabi li Ka̱cuaˈ nak quixye chi cau xya̱b xcux: —Xeˈchal li teˈqˈuehok re li tenamit chixtojbal rix lix ma̱queb. Xeˈchal chi cuan chak lix chˈi̱chˈeb re camsi̱nc saˈ rukˈeb, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quicuil nak queˈchal cuakibeb li cui̱nk cuan chak lix chˈi̱chˈeb re camsi̱nc saˈ rukˈeb. Eb aˈan queˈoc saˈ li oqueba̱l li cuan saˈ li norte. Saˈ xya̱nkeb li cuakib chi cui̱nk quichal jun chic li cui̱nk lino li rakˈ. Saˈ xcˈa̱mal xsaˈ quixcˈam chak li cˈaˈru ta̱cˈanjelak re tzˈi̱bac. Ut nak ac xeˈoc, coxeˈxakli̱k chiru li artal yi̱banbil riqˈuin bronce.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix lokˈal lix Dioseb laj Israel qui-el saˈ xbe̱neb li querubines ut co̱ saˈ li oqueba̱l re li templo. Ut li Ka̱cuaˈ quia̱tinac riqˈuin li cui̱nk li lino rakˈ, li cuan li tzˈi̱bleba̱l saˈ xcˈa̱mal xsaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye re: —Ayu saˈ li tenamit Jerusalén. Ta̱suti xsaˈ li tenamit ut ta̱qˈue retalileb saˈ xpe̱quemeb li teˈyotˈekˈ xban xrahileb xchˈo̱l xban li ma̱usilal li yo̱queb chixba̱nunquil li tenamit, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quicuabi nak li Dios quixye reheb li cuakib chi cui̱nk: —Ayukex chirix li cui̱nk aˈin nak ta̱numekˈ saˈ li tenamit ut camsihomakeb li cristian. Incˈaˈ te̱cuyeb xma̱c chi moco te̱ril xtokˈoba̱leb ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jun xiquic nak te̱camsiheb li ti̱xil cui̱nk joˈ eb li chˈajom, li xkaˈal, li naˈbej joˈ eb ajcuiˈ li cocˈal. Abanan incˈaˈ te̱chˈeˈeb li cuan retalileb saˈ xpe̱quemeb, chan. Ut eb aˈan queˈxtiquib xcamsinquileb li nequeˈcˈamoc be, li cuanqueb chiru li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye reheb: —Ayukex saˈ lin templo ut muxumak ru. Ut te̱tu̱b li camenak saˈ li neba̱l, chan. Ut queˈco̱eb ut queˈoc chixcamsinquileb li cuanqueb saˈ li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in quincana injunes nak yo̱queb chi camsi̱nc. Quinhupub cuib saˈ chˈochˈ ut quinjap cue chixyebal: —At Ka̱cuaˈ, at nimajcual Dios, ¿ma ta̱choy xsachbal ruheb laj Israel li joˈ qˈuial chic xeˈcana xban nak yo̱ a̱joskˈil saˈ xbe̱neb laj Jerusalén? chanquin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye cue: —Kˈaxal numtajenak lix ma̱queb li ralal xcˈajol laj Israel ut laj Judá. Saˈ chixjunil li naˈajej queˈxcamsi ras ri̱tzˈin ut queˈxba̱nu li ma̱usilal. Nequeˈxye nak la̱in xintzˈekta̱na lix naˈajeb ut incˈaˈ nacuil li ma̱usilal li nequeˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak la̱in incˈaˈ tincuil xtokˈoba̱l ruheb. Anakcuan tinqˈueheb chixtojbal chixjunil li ma̱usilal li queˈxba̱nu.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li cui̱nk, li lino rakˈ, li cuan li tzˈi̱bleba̱l saˈ xcˈa̱mal xsaˈ quisukˈi ut quixye re li Ka̱cuaˈ: —La̱in xinba̱nu chixjunil li cˈaˈru xina̱takla cuiˈ, chan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-8.html>&larr;</a>&nbsp;&nbsp;<font class=titleType><b>Ezekiel (9/48)</b></font>&nbsp;&nbsp;<a href=Simple-Ezekiel-10.html>&rarr;</a>
</td></tr></table>


</body></html>
