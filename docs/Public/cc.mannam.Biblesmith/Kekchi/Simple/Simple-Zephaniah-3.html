<html><head><title>
Zephaniah (3/3)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zephaniah-2.html>&larr;</a>&nbsp;&nbsp;<font class=titleType><b>Zephaniah (3/3)</b></font>&nbsp;&nbsp;&nbsp;&nbsp;</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Raylal ta̱cha̱lk saˈ xbe̱n li tenamit Jerusalén xban nak xeˈxkˈetkˈeti rib. Queˈxba̱nu li incˈaˈ us joˈ queˈxba̱nu li jalan tenamit ut queˈxrahobtesi li nebaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ queˈrabi li cˈaˈru quixye li Dios chi moco queˈxcˈul lix kˈusbaleb li quixqˈue. Incˈaˈ queˈxcˈojob xchˈo̱l riqˈuin li Dios chi moco queˈxsicˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj cˈamol be saˈ li tenamit chanchaneb li joskˈ aj cakcoj li teˈtzˈoca̱k. Ut eb li nequeˈrakoc a̱tin saˈ xbe̱neb li tenamit, chanchaneb laj xoj li nequeˈbe̱c chi kˈek chixsicˈbal li cˈaˈru teˈxtiu ut nak nequeˈxtau, nequeˈxchoy chi junaj cua. Chi moco li bak nequeˈxcanab bayak re cuulaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix profeteb aj ticˈtiˈeb ut kˈetkˈeteb. Ut eb laj tij queˈxmux ru li templo ut queˈxjal ru lix chakˈrab li Dios ut incˈaˈ queˈxba̱nu chi tzˈakal re ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta eb li tenamit incˈaˈ useb xnaˈleb, abanan li Dios cuan saˈ xya̱nkeb ut ti̱c xchˈo̱l. Aˈan incˈaˈ naxba̱nu cˈaˈak re ru incˈaˈ us. Rajlal cutan naxcˈutbesi lix ti̱quilal chiruheb ut junelic naxba̱nu. Abanan li incˈaˈ useb xnaˈleb incˈaˈ nequeˈxnau xuta̱nac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixye li Ka̱cuaˈ: —Nabaleb li xni̱nkal ru tenamit xinsacheb. Ma̱cˈaˈ chic cristian xeˈcana saˈ li naˈajej. Xinsach ruheb chi junaj cua. Naquirnac saˈ eb li be. Ma̱ ani chic nanumeˈ aran. Xinsacheb lix tenamit chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixye: —Saˈ inchˈo̱l la̱in nak riqˈuin aˈin tineˈxxucua laj Jerusalén ut teˈxcˈul lix kˈusbaleb li xinqˈue, re nak incˈaˈ tinsach ru lix tenamiteb. Abanan kˈaxal cuiˈchic queˈxba̱nu li ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak chine̱roybeni cuan, chan li Ka̱cuaˈ, toj ta̱cuulak xkˈehil nak tincuisi injoskˈil saˈ e̱be̱n. La̱in ac xinye nak tinchˈutubeb ru lix ni̱nkal ru tenamit ut tinrakok a̱tin saˈ xbe̱neb. Chanchan li xam nak tincˈut lin joskˈil che̱ru. Tinsacheb ru chixjunil le̱ tenamit xban nak yo̱ injoskˈil saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱cuulak xkˈehil nak tinjal cuiˈchic lix naˈlebeb li tenamit re nak chixjunileb teˈxqˈue cuiˈchic inlokˈal ut junajakeb chic lix chˈo̱l chi cˈanjelac chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Toj jun pacˈal li nimaˈ li cuan Etiopía teˈcha̱lk chak lin tenamit, li queˈisi̱c saˈ lix tenamiteb. Ut teˈxqˈue cuiˈchic inlokˈal ut teˈxqˈue cuiˈchic xmayej chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan incˈaˈ chic texxuta̱nobresi̱k xban li incˈaˈ us xeba̱nu nak xexma̱cob ut xekˈetkˈeti e̱rib chicuu. La̱in tincuisiheb saˈ e̱ya̱nk li kˈetkˈeteb ut li nequeˈxnimobresi ribeb. Ut incˈaˈ chic ta̱cua̱nk li kˈetkˈetil saˈ lin santil naˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li joˈ qˈuialeb li cha̱bil xnaˈlebeb ut li tu̱laneb saˈ li tenamit, aˈaneb li teˈcana̱k. Ut cauhakeb xchˈo̱l cuiqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li joˈ qˈuialeb chic li ralal xcˈajoleb laj Israel li teˈcana̱k, incˈaˈ chic teˈxba̱nu li ma̱usilal chi moco teˈticˈtiˈik chi moco teˈbalakˈi̱nk. Teˈxchˈolani ribeb saˈ xya̱lal. Cˈojcˈo̱keb xchˈo̱l nak teˈcua̱rk xban nak ma̱ ani chic ta̱chˈiˈchˈiˈi̱nk reheb ut ma̱cˈaˈakeb chic xxiuheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Bichankex la̱ex li cuanquex Sión. Japomak e̱re xban xsahil e̱chˈo̱l, la̱ex aj Israel. Ut chinumta̱k taxak xsahil e̱chˈo̱l, la̱ex li cuanquex Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ xrisi li raylal li xqˈue saˈ e̱be̱n ut xrisiheb li xicˈ nequeˈiloc e̱re. Li Ka̱cuaˈ aˈanak chic le̱ rey, la̱ex aj Israel. Joˈcan nak ma̱cˈaˈ chic te̱xucua xban nak ma̱cˈaˈak chic li raylal saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan ta̱yehekˈ reheb laj Jerusalén: Mexxucuac la̱ex li cuanquex Sión. Me̱cuiba e̱chˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ le̱ Dios cuan e̱riqˈuin. Aˈan nim xcuanquil ut aˈan ta̱colok e̱re. Li Ka̱cuaˈ sahak xchˈo̱l e̱riqˈuin ut riqˈuin xnimal xrahom tixqˈue e̱re li acˈ yuˈam. Ut ta̱bicha̱nk xban xsahil saˈ xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios quixye: —Texinchˈutub la̱ex li najt quexrahobtesi̱c ut tincuisi le̱ xuta̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan la̱in tinqˈueheb chixtojbaleb xma̱c li queˈrahobtesin e̱re. Abanan la̱ex texincol ut texincˈam cuiˈchic saˈ le̱ naˈaj, la̱ex li quecˈul raylal ut quex-isi̱c saˈ le̱ tenamit. Ut ta̱qˈuehekˈ cuiˈchic le̱ lokˈal ut naˈno̱k chic e̱ru yalak bar saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan, la̱in texinchˈutub ut texincˈam cuiˈchic saˈ le̱ naˈaj ut tinqˈue cuiˈchic le̱ lokˈal ut naˈno̱k chic e̱ru yalak bar saˈ ruchichˈochˈ. Ut tinqˈue cuiˈchic li cˈaˈru e̱re ut sa chic texcua̱nk, chan li Ka̱cuaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zephaniah-2.html>&larr;</a>&nbsp;&nbsp;<font class=titleType><b>Zephaniah (3/3)</b></font>&nbsp;&nbsp;&nbsp;&nbsp;&nbsp;&nbsp;</td></tr></table>


</body></html>
