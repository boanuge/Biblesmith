<html><head><title>
Jeremiah (12/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-11.html>&larr;</a>&nbsp;&nbsp;<font class=titleType><b>Jeremiah (12/52)</b></font>&nbsp;&nbsp;<a href=Simple-Jeremiah-13.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Jeremías quixye: —At Ka̱cuaˈ, la̱at junelic ti̱c a̱chˈo̱l ut incˈaˈ raj nacuaj xcuechˈbal rix li cˈaˈru nacaba̱nu. Abanan nacuaj xpatzˈbal a̱cue cˈaˈut nak nacˈulman chi joˈcaˈin. ¿Cˈaˈut nak us nequeˈel li nequeˈxba̱nu li ma̱usilal? ¿Cˈaˈut nak junelic sa cuanqueb li incˈaˈ useb xnaˈleb?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱at xatsicˈoc ruheb ut xacuosobtesiheb. Sa cuanqueb. Chanchaneb li cheˈ qui-aueˈ ut quixchap xxeˈ. Quiniman ut quixqˈue ru. Abanan eb li tenamit aˈin nequeˈxqˈue a̱lokˈal yal riqˈuin xtzˈu̱mal reheb. Moco anchaleb ta xchˈo̱l nak nequeˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Ka̱cuaˈ, la̱at nacanau cuu. Nacanau chanru lin naˈleb ut chanru lin cˈaˈux cha̱cuu. Chacˈameb li tenamit aˈan joˈ nak nequeˈcˈameˈ li carner chi camsi̱c. Teneb ca̱mc saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Joˈ najtil chic ta̱cua̱nk li kachˈochˈ chi ma̱cˈaˈ cuan chi saˈ? ¿Joˈ najtil chic ta̱cana̱k li pachˈayaˈ chi chaki? ¿Ma ma̱cuaˈ ta biˈ xban lix ma̱usilaleb li tenamit nak queˈsacheˈ ru li xul li nequeˈrupupic joˈ eb ajcuiˈ li queto̱mk? Eb aˈan yo̱queb chixyebal: —Li Dios incˈaˈ ta̱ril chanru nak to-osokˈ, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye: —At Jeremías, cui xatlub chixyalbal a̱kˈe chi a̱linac riqˈuineb li cui̱nk, ¿chanru nak ta̱cuy a̱linac riqˈuineb li cacua̱y? Cui xatichˈ a̱couk saˈ li ti̱c ru, ¿chanru nak tatbe̱k saˈ li qˈuicheˈ li cuan chire li nimaˈ Jordán? Cui xattitzˈ xban li raylal li yo̱cat chixcˈulbal, ¿chanru nak ta̱cuy li nimla raylal li ta̱cha̱lk saˈ a̱be̱n?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb la̱ cuas ut eb la̱ cui̱tzˈin yo̱queb chabalakˈinquil. La̱ cuechˈalal xeˈxjunaji ribeb riqˈuineb li yo̱queb chixcˈu̱banquil ru chanru nak teˈxba̱nu raylal a̱cue. Ma̱cˈojob a̱chˈo̱l riqˈuineb, usta cha̱bil nequeˈa̱tinac a̱cuiqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in xintzˈekta̱naheb laj Israel. Xincanabeb xjunes li quinsicˈ ruheb junxil. Xinkˈaxtesiheb li tenamit li ninra saˈ rukˈeb li xicˈ nequeˈiloc reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li sicˈbileb ru inban nequeˈxcuechˈi cuix. Chanchaneb li cakcoj nak yo̱ chixjapbal re saˈ qˈuicheˈ. Joˈcan nak xicˈ chic nacuileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li tenamit li sicˈbil ru inban chanchaneb li xul li chˈinaˈus saˈ rix, li nequeˈrupupic, li quisuteˈ xbaneb li cˈuch li teˈajok xcamsinquil. Bokomakeb chixjunileb li joskˈ aj xul li cuanqueb saˈ qˈuicheˈ re teˈcha̱lk chixtiubal lix tibeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabaleb li jalan tenamit li cuanqueb xcuanquil xeˈxsach ru lix naˈaj li cuacui̱mk. Xeˈxyekˈi saˈ rokeb li cuacui̱mk. Ut xeˈxsukˈisi lin cha̱bil naˈaj joˈ chaki chˈochˈ xban nak ma̱cˈaˈ chic cuan aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱cˈaˈ chic na-oc cuiˈ queˈxcanab li naˈajej. Ma̱cˈaˈ chic cuan chi saˈ. Chanchan li chaki chˈochˈ quicana ut ma̱ ani na-oc xcˈaˈux chirilbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li tzu̱l quilajeˈchal li queˈsachoc ru lin naˈaj. La̱in quintaklaheb li xicˈ nequeˈiloc reheb chi pletic riqˈuineb ut chixsachbal ru chixjunil li naˈajej. Ma̱ ani chic ta̱cua̱nk chi tuktu xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb lin tenamit teˈrau li trigo, abanan saˈ lix chˈochˈ ta̱e̱lk li qˈuix. Teˈxtacuasi ribeb chi cˈanjelac, abanan ma̱cˈaˈak rajbal lix cˈanjeleb. Incˈaˈ tinqˈue chi e̱lc li racui̱mkeb xban nak la̱in yo̱ injoskˈil saˈ xbe̱neb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li naxye li Ka̱cuaˈ chirixeb li jalaneb xtenamit li incˈaˈ useb xnaˈleb li cuanqueb chi nachˈ riqˈuineb laj Israel. Aˈaneb li queˈpoˈoc ru lix tenamiteb laj Israel. —Eb li tenamit aˈan teˈcuisi saˈ lix naˈajeb ut tincuisiheb ajcuiˈ li ralal xcˈajol laj Judá saˈ xya̱nkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan nak ac xcuisiheb saˈ lin naˈaj, la̱in tincuil cuiˈchic xtokˈoba̱l ruheb. Tintaklaheb cuiˈchic chi cua̱nc chi xjunju̱nkaleb saˈ lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ya̱l nak eb aˈan queˈcˈamoc be chiruheb lin tenamit chixlokˈoninquil li yi̱banbil dios Baal. Abanan naru teˈcua̱nk saˈ xya̱nkeb lin tenamit cui teˈxqˈue inlokˈal joˈ nequeˈxba̱nu lin tenamit ut cui teˈxba̱nu li juramento saˈ incˈabaˈ la̱in li yoˈyo̱quil Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan cui incˈaˈ teˈabi̱nk chicuu la̱in tincuisiheb chi junaj cua saˈ lix naˈajeb ut tinsach ruheb, chan li Ka̱cuaˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-11.html>&larr;</a>&nbsp;&nbsp;<font class=titleType><b>Jeremiah (12/52)</b></font>&nbsp;&nbsp;<a href=Simple-Jeremiah-13.html>&rarr;</a>
</td></tr></table>


</body></html>
