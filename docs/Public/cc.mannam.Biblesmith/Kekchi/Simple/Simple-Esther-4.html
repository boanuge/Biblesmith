<html><head><title>
Esther (4/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-3.html>&larr;</a>&nbsp;&nbsp;<font class=titleType><b>Esther (4/10)</b></font>&nbsp;&nbsp;<a href=Simple-Esther-5.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quirabi li cˈaˈru quicˈulman, laj Mardoqueo quixpej li rakˈ xban xrahil xchˈo̱l ut quixqˈue li kˈes ru tˈicr chirix ut quixqˈue li cha chirix. Ut co̱ saˈ li tenamit. Japjo re chi ya̱bac xban xrahil xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quicuulac saˈ li oqueba̱l re li rochoch li rey. Abanan incˈaˈ qui-oc xban nak ma̱ ani naru na-oc saˈ li rochoch li rey cui cuan li kˈes ru tˈicr chirix.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li tenamit li cuanqueb rubel xcuanquil li rey Asuero quicuulac resil li chakˈrab li quixqˈue. Quicuan jun nimla rahil chˈo̱lej saˈ xya̱nkeb laj judío. Queˈayunic ut queˈya̱bac. Queˈxqˈue li kˈes ru tˈicr chirixeb ut nabaleb queˈxyocob rib saˈ cha xban xrahil xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ixk ut eb li eunucos li nequeˈcˈanjelac chiru li reina Ester queˈxye re li cˈaˈru yo̱ laj Mardoqueo. Cˈajoˈ nak quirahoˈ xchˈo̱l lix Ester. Quixtakla li cha̱bil akˈ re laj Mardoqueo re nak ta̱risi li kˈes ru tˈicr li cuan chirix ut tixtikib rib chi cha̱bil. Abanan laj Mardoqueo incˈaˈ quiraj xcˈulbal li quixtakla li reina.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li reina Ester quixbok laj Hatac xcomoneb laj cˈanjel chiru li rey li quiqˈueheˈ re ta̱cˈanjelak chiru xban li rey. Quixtakla aˈan riqˈuin laj Mardoqueo re nak tixpatzˈ re cˈaˈru yo̱ chixcˈulbal ut cˈaˈut nak yo̱ chixba̱nunquil chi joˈcan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Hatac co̱ chi a̱tinac riqˈuin laj Mardoqueo. Aˈan cuan saˈ li be li cuan chiru li oqueba̱l re li rochoch li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Mardoqueo quixserakˈi re chixjunil ut quixye ajcuiˈ re li joˈ qˈuial li tumin li quixyechiˈi laj Amán re tixqˈue saˈ lix naˈaj lix tumin li rey cui ta̱sachekˈ ruheb chixjunileb laj judío.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixqˈue jun li hu re, li tzˈi̱banbil cuiˈ li chakˈrab li quixqˈue li rey, li naxye nak teˈcamsi̱k chixjunileb laj judío. Quixye re nak tixkˈaxtesi li hu re lix Ester re tixnau cˈaˈru yo̱queb chixcˈulbal. Ut quixtakla ajcuiˈ xyebal re lix Ester nak ta̱xic chi a̱tinac riqˈuin li rey, ut tixtzˈa̱ma chiru li rey nak ta̱ril taxak xtokˈoba̱l ruheb laj judío, li rech tenamitil lix Ester.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Hatac quisukˈi riqˈuin lix Ester ut quixserakˈi re chixjunil li quiyeheˈ re xban laj Mardoqueo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix Ester quixtakla cuiˈchic laj Hatac riqˈuin laj Mardoqueo re nak tixye re li a̱tin aˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Chixjunileb li nequeˈcˈanjelac chiru li rey, joˈqueb ajcuiˈ li tenamit li cuanqueb rubel xcuanquil, nequeˈxnau nak li chakˈrab naxye nak ta̱camsi̱k li ani ta̱oc riqˈuin li rey chi incˈaˈ bokbil xban li rey, usta cui̱nk usta ixk. Caˈaj cuiˈ nacoleˈ cui li rey tixtaksi li xukˈ oro saˈ xbe̱n retalil nak incˈaˈ ta̱camsi̱k. Ac xnumeˈ laje̱b xcaˈcˈa̱l cutan ut la̱in toj ma̱jiˈ chic ninbokeˈ xban li rey, chan lix Ester.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut queˈxye re laj Mardoqueo li cˈaˈru quixye lix Ester.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Mardoqueo quixtakla xyebal re lix Ester li a̱tin aˈin: —Ma̱cˈoxla nak tatcolekˈ la̱at yal xban nak cuancat saˈ rochoch li rey. Cui tocamsi̱k la̱o, tatcamsi̱k ajcuiˈ la̱at.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui ti̱c ma̱cˈaˈ nacaba̱nu la̱at anakcuan, la̱in ninnau nak cuan jun li ta̱colok reheb laj judío. Aˈut la̱at joˈqueb ajcuiˈ li ralal xcˈajol la̱ yucuaˈ texcamsi̱k. Ma̱re anchal re xtenkˈanquileb la̱ tenamit nak xatqˈueheˈ chokˈ reina, chan laj Mardoqueo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix Ester quixtakla xyebal re laj Mardoqueo chi joˈcaˈin:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Tatxic ut ta̱chˈutubeb chixjunileb laj judío li cuanqueb Susa. Ye reheb nak teˈayunik ut teˈtijok chicuix. Incˈaˈ teˈucˈak chi moco teˈcuaˈak chiru oxib cutan ut oxib kˈojyi̱n. Ut joˈcan ajcuiˈ tinba̱nu la̱in cuochbeneb li ixk li nequeˈcˈanjelac chicuu. Chirix aˈan la̱in tinxic chi a̱tinac riqˈuin li rey, usta tinkˈet li chakˈrab. Ut cui tincamsi̱k, chincamsi̱k, chan lix Ester.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Mardoqueo co̱ ut quixba̱nu chixjunil li quiyeheˈ re xban lix Ester.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-3.html>&larr;</a>&nbsp;&nbsp;<font class=titleType><b>Esther (4/10)</b></font>&nbsp;&nbsp;<a href=Simple-Esther-5.html>&rarr;</a>
</td></tr></table>


</body></html>
