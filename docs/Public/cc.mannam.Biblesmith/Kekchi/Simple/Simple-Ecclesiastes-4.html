<html><head><title>
Ecclesiastes (4/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-3.html>&larr;</a>&nbsp;&nbsp;<font class=titleType><b>Ecclesiastes (4/12)</b></font>&nbsp;&nbsp;<a href=Simple-Ecclesiastes-5.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinqˈue ajcuiˈ retal chixjunil li ra xi̱cˈ li nequeˈxba̱nu saˈ ruchichˈochˈ. Eb li rahobtesinbileb yo̱queb chi ya̱bac xban li raylal nequeˈxcˈul. Ut ma̱ ani nacˈojoban xchˈo̱leb. Eb li nequeˈrahobtesin reheb cuanqueb xcuanquil saˈ xbe̱neb. Ut ma̱ ani natenkˈan reheb li yo̱queb chi cˈuluc raylal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak quinye: —Us xak reheb li ac camenakeb. Eb aˈan saheb saˈ xchˈo̱leb chiruheb li toj yoˈyo̱queb saˈ ruchichˈochˈ.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan kˈaxal cuiˈchic us chokˈ reheb li toj ma̱jiˈ nequeˈyoˈla, xban nak toj ma̱jiˈ nequeˈril li ma̱usilal li na-uxman saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinqˈue ajcuiˈ retal nak li ani nacˈanjelac chi cha̱bil ut chi cau, aˈan nacakali̱c. Ut chixjunil aˈin ma̱cˈaˈ na-oc cuiˈ. Junes raylal naxqˈue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk li ma̱cˈaˈ xnaˈleb naxkˈalu li rukˈ saˈ rochoch. Ma̱cˈaˈ cuan re xban nak incˈaˈ nacˈanjelac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Us nak naxba̱nu chi joˈcan. Us nak kˈalkˈo rukˈ saˈ rochoch chiru nak tixcamsi rib chi cˈanjelac chi ma̱cˈaˈ rajbal xban nak aˈan junes raylal naxqˈue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinqˈue ajcuiˈ retal nak cuan cuiˈchic cˈaˈak re ru na-uxman saˈ ruchichˈochˈ li ma̱cˈaˈ na-oc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Junak cui̱nk ma̱ ani cuan re, ma̱cˈaˈ rami̱g, chi moco ralal xcˈajol, chi moco cuan ras ut ri̱tzˈin. Li cui̱nk aˈan incˈaˈ nahilan chi cˈanjelac chi moco nahilan chixcˈoxlanquil lix biomal. Incˈaˈ naxcˈoxla cˈaˈut nak naxcamsi rib chi cˈanjelac chi moco naxcˈoxla cˈaˈut nak incˈaˈ naxyal xsahil li cˈaˈru naxcˈanjela. Joˈcan nak ma̱cˈaˈ rajbal nak tixcamsi rib junak chi cˈanjelac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal us nak teˈcˈanjelak cuib, chiru nak ta̱cˈanjelak junak xjunes xban nak cui teˈcˈanjelak saˈ cuibal us ta̱e̱lk lix cˈanjeleb chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui li jun ta̱tˈanekˈ, li jun chic tixtenkˈa chi cuacli̱c. Ra chokˈ re li nacuan xjunes xban nak cui ta̱tˈanekˈ, ma̱ ani ta̱tenkˈa̱nk re chi cuacli̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan ajcuiˈ cui cuanqueb cuib teˈoc chi cua̱rc chi lakˈlo, teˈxkˈixna rib saˈ cuibal. Aban cui jun ajcuiˈ ta̱oc chi cua̱rc xjunes, ¿chan ta cuiˈ ru nak tixkˈixna rib xjunes?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui jun ajcuiˈ ta̱pletik, naru teˈnumta̱k saˈ xbe̱n. Abanan cui cuibeb, naru teˈxcuy xsumenquil. Joˈcan ajcuiˈ li cˈam li oxib ru naxcuy. Incˈaˈ natˈupeˈ saˈ junpa̱t.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kˈaxal us junak al toj sa̱j cuan xnaˈleb, usta nebaˈ, chiru junak rey ac che̱c, ma̱cˈaˈ xnaˈleb ut incˈaˈ naraj naqˈueheˈ xnaˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junak sa̱j al naru ta̱oc chokˈ rey, usta saˈ tzˈalam ta̱e̱lk chak malaj ut saˈ nebaˈil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li tenamit teˈoque̱nk chirix li sa̱j al li ta̱oc chokˈ re̱kaj li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal cuiˈchic nabaleb li tenamit li queˈoquen chirix nak qui-oc chokˈ rey. Abanan li tenamit li teˈcua̱nk mokon incˈaˈ chic sahakeb xchˈo̱l riqˈuin. Joˈcan ajcuiˈ aˈin ma̱cˈaˈ na-oc cuiˈ. Junes raylal naxqˈue.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ecclesiastes-3.html>&larr;</a>&nbsp;&nbsp;<font class=titleType><b>Ecclesiastes (4/12)</b></font>&nbsp;&nbsp;<a href=Simple-Ecclesiastes-5.html>&rarr;</a>
</td></tr></table>


</body></html>
