<html><head><title>
Daniel (12/12)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Daniel-11.html>&larr;</a>&nbsp;&nbsp;<font class=titleType><b>Daniel (12/12)</b></font>&nbsp;&nbsp;&nbsp;&nbsp;</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye ajcuiˈ li ángel re laj Daniel: —Saˈ eb li cutan aˈan ta̱cha̱lk li ángel Miguel li na-iloc reheb la̱ tenamit Israel. Nabal li raylal ta̱cˈulma̱nk saˈ eb li cutan aˈan. Ma̱ jun cua quicˈulman chi joˈcan chalen chak saˈ xticlajic li ruchichˈochˈ toj chalen anakcuan. Abanan lix tenamit li Dios teˈcolekˈ, li joˈ qˈuialeb tzˈi̱banbil xcˈabaˈeb saˈ li hu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nabaleb li ac camenakeb teˈcuacli̱k cuiˈchic. Cuan li teˈxcˈul li yuˈam chi junelic ut cuan li xuta̱nal teˈxcˈul nak teˈxic saˈ li tojba ma̱c chi junelic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li cuanqueb xnaˈleb, li queˈcˈutuc re li ti̱quilal chiruheb li tenamit, teˈqˈuehekˈ xlokˈal chi junelic. Chanchanakeb li sakˈe ut li chahim li nalemtzˈun chiru li choxa.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan la̱at, Daniel, cˈu̱la saˈ a̱chˈo̱l li cˈaˈru xacuil saˈ li visión. Ta̱bot ru li hu li yo̱cat xtzˈi̱banquil ut ta̱qˈue li sello chiru re nak ma̱ ani ta̱ilok re toj ta̱cuulak xkˈehil li rosoˈjiqueb li cutan. Ut nabaleb li tenamit teˈcha̱lk teˈxic yalak bar re nak teˈxtau xtzˈakob lix naˈlebeb, chan cue li ángel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱in laj Daniel queˈcuil cuib chic li chanchaneb cui̱nk xakxo̱queb saˈ xcaˈ pacˈalil li nimaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut jun reheb li cuib li xakxo̱queb chire li nimaˈ quia̱tinac riqˈuin li jun lino li rakˈ xakxo saˈ xbe̱n li haˈ ut quixpatzˈ re jokˈe ta̱rakekˈ xcˈulbal chixjunil li sachba chˈo̱lej aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li jun li lino rakˈ, li cuan saˈ xbe̱n li haˈ, quixtaksi li rukˈ xcabichal ut quicuabi nak quixpatzˈ xcˈabaˈ li Dios li cuan chi junelic kˈe cutan ut quixye nak li sachba chˈo̱lej aˈin ta̱cˈulma̱nk chiru oxib chihab riqˈuin media. Nak acak xsacheˈ xcuanquileb lix tenamit li Dios, ta̱rakekˈ xcˈulbal chixjunil aˈin, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quicuabi chixjunil li cˈaˈru quixye abanan incˈaˈ quintau ru. Joˈcan nak quinye re: Ka̱cuaˈ, ¿jokˈe ta̱rakekˈ xcˈulbal chixjunil aˈin?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quichakˈoc ut quixye cue: —Ayu, at Daniel, xban nak ac xinye a̱cue nak anakcuan incˈaˈ ta̱tauma̱nk ru chixjunil li cˈaˈak re ru aˈin. Toj saˈ rosoˈjiqueb li cutan ta̱tauma̱nk ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabaleb teˈsantobresi̱k xban lix ni̱nkal raylal teˈxcˈul. Abanan li incˈaˈ useb xnaˈlebeb yo̱keb chixba̱nunquil li ma̱usilal ut ma̱ jun saˈ xya̱nkeb teˈxtau ru li cˈaˈru yo̱k chi cˈulma̱nc. Caˈaj cuiˈ eb li cuanqueb xnaˈleb teˈxtau ru chixjunil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak acak xnumeˈ oxib chihab riqˈuin cuakib po (1,290 cutan) xcanabanquil li mayejac saˈ li Templo, tojoˈnak teˈrocsi li kˈaxal xiu xiu rilbal saˈ lix Templo li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Us xak reheb li ti̱queb xchˈo̱l li teˈxcuy xnumsinquil li oxib chihab riqˈuin cuukub po ut oˈlaju cutan (1,335 cutan) chi incˈaˈ teˈchˈina̱nk xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱at, at Daniel, ti̱cak taxak la̱ yuˈam toj saˈ rosoˈjic. Tatca̱mk abanan tatcuacli̱k cuiˈchic ut ta̱cˈul la̱ kˈajca̱munquil saˈ rosoˈjiqueb li cutan, chan cue li xakxo saˈ xbe̱n li haˈ.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Daniel-11.html>&larr;</a>&nbsp;&nbsp;<font class=titleType><b>Daniel (12/12)</b></font>&nbsp;&nbsp;&nbsp;&nbsp;&nbsp;&nbsp;</td></tr></table>


</body></html>
