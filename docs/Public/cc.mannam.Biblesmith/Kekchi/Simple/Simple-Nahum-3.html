<html><head><title>
Nahum (3/3)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nahum-2.html>&larr;</a>&nbsp;&nbsp;<font class=titleType><b>Nahum (3/3)</b></font>&nbsp;&nbsp;&nbsp;&nbsp;</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ra cha̱lel saˈ xbe̱n li tenamit Nínive xban nak aj camsineleb. Numtajenak aj ticˈtiˈeb ut aj e̱lkˈeb. Ut incˈaˈ nequeˈraj xcanabanquil li ma̱usilal nequeˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abihomak chanru nak yo̱queb chi cha̱lc li teˈnumta̱k saˈ e̱be̱n la̱ex aj Nínive. Yo̱queb chixsacˈbal lix cacua̱yeb re nak teˈcha̱lk chi junpa̱t. Cau nequeˈecˈan chak li rok nak yo̱queb chi cha̱lc. Ut eb lix carruajeb nequeˈpojloc ut nequeˈpiscˈoc chak chi cha̱lc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱queb chi cha̱lc chi camsi̱nc chirix lix cacua̱yeb, cˈajoˈ nak nalemtzˈun lix la̱nseb ut lix chˈi̱chˈeb nak nequeˈxtaksi. Numtajenak cuiˈchic nabal li tochˈoleb ut kˈaxal cuiˈchic nabaleb li camenak. Nequeˈxtich li rokeb chiruheb li camenak li yo̱queb chi pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tenamit Nínive yo̱ chixcˈulbal li raylal aˈin xban nak xnumta li ma̱usilal xeˈxba̱nu. Chanchaneb jun li ixk aj yumbe̱t. Xban xchˈinaˈusal naxbalakˈiheb li tenamit. Aˈan tzˈakal aj tu̱l. Naxkˈunbesiheb li tenamit toj retal nare̱chaniheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li nimajcual Dios quixye: —La̱in tinsach e̱ru la̱ex aj Nínive. Chanchan tˈustˈu texincanab nak tinmakˈ che̱ru li cˈaˈru e̱re. Tincˈut e̱xuta̱n chiruheb li xni̱nkal ru tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchan tinqˈue li tzˈaj saˈ e̱be̱n nak texintzˈekta̱na. Tincˈut e̱xuta̱n chiruheb li tenamit ut sachso̱k xnaˈlebeb teˈcana̱k che̱rilbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb li jalan tenamit incˈaˈ chic teˈraj e̱rilbal. Teˈxye: Eb laj Nínive queˈsacheˈ ruheb. ¿Ani ta cuiˈ ta̱tokˈoba̱nk ruheb? Ut, ¿ani ta cuiˈ ta̱cˈojoba̱nk xchˈo̱leb? chaˈkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj Nínive, ¿ma nequecˈoxla nak kˈaxal cau e̱rib chixcolbal le̱ tenamit chiru lix tenamiteb laj Tebas xban nak sutsu riqˈuin nimaˈ? ¿Ma incˈaˈ ta biˈ cuan chixcˈatk li nimaˈ Nilo li tenamit Tebas? Li tenamit aˈan sutsu riqˈuin haˈ ut aˈan raj nacoloc reheb joˈ re̱kaj li tzˈac li nequeˈxsut cuiˈ li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Etiopía ut eb laj Egipto queˈcoloc re li tenamit aˈan. Ut kˈaxal cauheb rib. Ut queˈtenkˈa̱c ajcuiˈ xbaneb laj Fut ut eb laj Libia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan, usta kˈaxal cauheb rib, eb laj Tebas queˈchapeˈ ajcuiˈ ut queˈcˈameˈ chi najt. Eb li cocˈal quilajeˈsaqˈueˈ saˈ eb li xala be toj retal queˈcamsi̱c. Queˈbu̱lic chirixeb laj cˈamol be re teˈril ani aj iqˈuin teˈcana̱k chi mo̱sil li junju̱nk ut eb li cuanqueb xcuanquil queˈbaqˈueˈ riqˈuin cadena.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan ajcuiˈ te̱cˈul la̱ex aj Nínive. Chanchan texcala̱k nak te̱yal xsicˈbal bar te̱col e̱rib. Te̱yal raj chic xmukbal e̱rib chiruheb li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunileb li cab li te̱col cuiˈ e̱rib, yal caˈchˈin teˈtochˈekˈ ut junpa̱t teˈtˈanekˈ. Chanchanakeb jun to̱n chi higo nabal li ru. Yal caˈchˈin ta̱tochˈekˈ lix to̱nal ut li ru ta̱tˈanekˈ ut ta̱loˈekˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Le̱ soldado li cuanqueb saˈ le̱ tenamit chanchanakeb chic li ixk xban nak incˈaˈ chic cauhakeb rib. Chanchan nak li oqueba̱l re le̱ tenamit teto chiruheb li xicˈ nequeˈiloc e̱re. Cˈatbil nak teˈosokˈ lix puertil li oqueba̱l re le̱ tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xocomak nabal le̱ haˈ re nak yoˈon cua̱nkex nak teˈcha̱lk chi pletic e̱riqˈuin. Yi̱bomak chi us li cab li nequecol cuiˈ e̱rib. Cˈamomak chak li seb ut yokˈimak. Cauresihomak le̱ horno re nak te̱yi̱b nabal li xan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈatbil nak tex-osokˈ saˈ rukˈeb li xicˈ nequeˈiloc e̱re ut riqˈuin chˈi̱chˈ texcamsi̱k. Chanchan nak na-osoˈ li acui̱mk xban laj sa̱cˈ nak texcamsi̱k xbaneb. Usta kˈaxal nabalex joˈ laj sa̱cˈ, abanan tex-osokˈ saˈ rukˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal cuiˈchic nabaleb li nequeˈchal chi cˈayi̱nc saˈ e̱ya̱nk. Chanchan xqˈuialeb li chahim chiru li choxa. Eb aˈan chanchanakeb laj sa̱cˈ li nequeˈsachoc re li acui̱mk ut nequeˈxic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj cˈamol be ut li cuanqueb xcuanquil saˈ le̱ tenamit, ma̱cˈaˈ nequeˈxba̱nu. Chanchaneb laj sa̱cˈ. Nak que nequeˈxletzexi rib chiruheb li tzˈac. Ut nak natikcuoˈ li sakˈe, ma̱ ani nanaˈoc re bar nequeˈxic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱cˈaˈ yo̱queb laj ilol reheb la̱ tenamit, at xreyeb laj Asiria. Chanchan junes cua̱rc yo̱queb. Junes hila̱nc nequeˈxba̱nu li cauheb rib saˈ la̱ tenamit ut chixjunileb li tenamit quilajeˈxchaˈchaˈi ribeb saˈ eb li tzu̱l. Ma̱ ani naru nachˈutuban reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj Nínive, xex-osoˈ. Ma̱cˈaˈ chic xbanol li raylal li yo̱quex chixcˈulbal. Chixjunileb li teˈabi̱nk resil li te̱cˈul, teˈxpokˈpokˈi li rukˈeb xban xsahil xchˈo̱leb. Teˈsahokˈ saˈ xchˈo̱leb nak tex-osokˈ xban nak kˈaxal cuiˈchic nabal li raylal xeba̱nu reheb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nahum-2.html>&larr;</a>&nbsp;&nbsp;<font class=titleType><b>Nahum (3/3)</b></font>&nbsp;&nbsp;&nbsp;&nbsp;&nbsp;&nbsp;</td></tr></table>


</body></html>
