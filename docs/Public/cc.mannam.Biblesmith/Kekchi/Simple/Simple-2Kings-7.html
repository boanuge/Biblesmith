<html><head><title>
2Kings (7/25)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Kings-6.html>&larr;</a>&nbsp;&nbsp;<font class=titleType><b>2Kings (7/25)</b></font>&nbsp;&nbsp;<a href=Simple-2Kings-8.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Eliseo quixye re: —Abiomak li cˈaˈru naxye li Ka̱cuaˈ. Cuulaj saˈ ajcuiˈ li ho̱nal aˈin che̱junilex ta̱ru̱k texlokˈok saˈ li oqueba̱l re Samaria. Te̱lokˈ cuukub litro li cˈaj riqˈuin yal jun chi tumin plata ut te̱lokˈ ajcuiˈ oˈlaju litro li cebada riqˈuin yal jun chi tumin plata, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk li natenkˈan re li rey quixye re laj Eliseo: —Usta li Ka̱cuaˈ Dios naxtakla chak saˈ choxa li cebada chi nabal, ma̱ jaruj ta̱cˈulma̱nk joˈ xaye, chan. Ut laj Eliseo quixye re: —La̱at ta̱cuil nak ta̱cˈulma̱nk joˈ xinye. Abanan la̱at incˈaˈ ta̱tzaca li tzacae̱mk aˈan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuanqueb ca̱hib li cui̱nk saklep rixeb chire li oqueba̱l re li tenamit. Queˈxye chi ribileb rib: —¿Cˈaˈut nak cuanco arin roybeninquil kacamic?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱cˈaˈ rajbal nak to-oc saˈ li tenamit. Toca̱mk xban cueˈej. Abanan cui tocana̱k arin toca̱mk ajcuiˈ. Toxic saˈ lix naˈajeb li soldado aj Siria. Cui eb aˈan incˈaˈ toeˈxcamsi, us. Cui ut toeˈxcamsi toca̱mk, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak ac oc re li kˈojyi̱n queˈco̱eb saˈ li naˈajej li cuanqueb cuiˈ lix muheba̱leb laj Siria. Nak queˈcuulac eb laj Siria ma̱ aniheb chic saˈ lix muheba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixqˈueheb laj Siria chirabinquil jun li choki̱nc. Chanchan xya̱b li carruaje ut li cacua̱y nak yo̱queb chi cha̱lc nabaleb li soldado. Saˈ xchˈo̱leb laj Siria nak lix reyeb laj Israel queˈxjunaji ribeb riqˈuineb laj hiteo ut eb laj Egipto ut yo̱queb chi cha̱lc chi pletic riqˈuineb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak eb laj Siria queˈe̱lelic saˈ li ecuu aˈan. Queˈxcanab lix muheba̱leb, lix cacua̱yeb ut eb lix bu̱reb. Queˈcana lix muheba̱leb joˈ nak cuan ut queˈe̱lelic re nak teˈxcol rix lix yuˈameb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cui̱nk saklep rixeb queˈcuulac cuanqueb cuiˈ lix muheba̱leb laj Siria. Queˈoc chi saˈ jun li muheba̱l ut queˈcuaˈac ut queˈucˈac. Queˈxxoc li plata, li oro ut li tˈicr li queˈxtau saˈ li muheba̱l ut queˈco̱eb ut queˈxmuk. Queˈsukˈi cuiˈchic xcaˈ sut saˈ li naˈajej li xeˈcuan cuiˈ laj Siria ut queˈoc saˈ jun chic li muheba̱l. Queˈxxoc li cˈaˈru cuan aran ut queˈco̱eb cuiˈchic chixmukbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan queˈxye chi ribileb rib: —Incˈaˈ us yo̱co chixba̱nunquil. Cha̱bil esilal li xkatau. Tento nak takaye ajcuiˈ reheb li kech tenamitil. Cui takoybeni toj cuulaj, teˈxye nak xoma̱cob chiruheb. Toxic saˈ tenamit ut takaye resil saˈ li rochoch li rey, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak queˈel saˈ li naˈajej li cuanqueb cuiˈ lix muheba̱leb laj Siria ut queˈco̱eb saˈ li tenamit Samaria. Nak queˈcuulac saˈ li oqueba̱l re li tenamit, queˈxjap reheb chixbokbaleb li soldado li yo̱queb chi cˈacˈale̱nc. Queˈxye reheb: —La̱o xocuulac chak saˈ lix muheba̱leb laj Siria. Ma̱ aniheb chic aran. Ma̱ ani na-ecˈan aran. Eb lix cacua̱y ut eb lix bu̱r bacˈbo̱queb. Yi̱banbil ajcuiˈ lix muheba̱leb xeˈcana, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li soldado li yo̱queb chi cˈacˈale̱nc re li oqueba̱l queˈxjap reheb chixyebal resil saˈ li palacio.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey quicuacli chak saˈ lix cuariba̱l xban nak ac kˈojyi̱n. Quixye reheb: —La̱in tinchˈolob xya̱lal e̱re li cˈaˈru yo̱queb chixcˈoxlanquil xba̱nunquil ke eb laj Siria. Eb aˈan nequeˈxnau nak ma̱cˈaˈ chic katzacae̱mk. Joˈcan nak xeˈel saˈ lix muheba̱leb ut xeˈxmuk ribeb chi nachˈ. Saˈ xchˈo̱leb aˈan nak toe̱lk saˈ li tenamit ut toeˈxchap chi yoˈyo ut teˈoc saˈ li katenamit, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jun reheb li nequeˈtenkˈan re li rey quixye: —Katakla̱keb cuib oxibak li cui̱nk chirixeb li o̱b chi cacua̱y li xeˈcana saˈ li tenamit chirilbal chi tzˈakal cˈaˈru yo̱queb laj Siria. Cui teˈcamsi̱k, cˈaˈru xjalenquil xban nak juntakˈe̱t ajcuiˈ takacˈul chikajunilo arin saˈ li tenamit, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak queˈxsicˈ ru cuib li cacua̱y ut jun li carruaje. Ut li rey quixtaklaheb li cui̱nk ut quixye reheb: —Ayukex ut toxe̱qˈue chak retal lix muheba̱leb laj Siria, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈco̱eb ut queˈcuulac toj saˈ li nimaˈ Jordán. Ut queˈxqˈue retal nak yalak bar natˈanaxin li rakˈeb ut li cˈaˈru reheb laj Siria li queˈxtzˈek nak yo̱queb chi e̱lelic. Queˈsukˈi cuiˈchic riqˈuin li rey ut queˈxye re cˈaˈru queˈril chak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak eb laj Israel queˈel saˈ li tenamit ut queˈco̱eb saˈ lix muheba̱leb laj Siria chixxocbal chixjunil li cˈaˈru cuan reheb. Quicˈulman joˈ quixye li Ka̱cuaˈ. Queˈxcˈayi cuukub litro li cˈaj yal riqˈuin jun li tumin plata, ut queˈxcˈayi ajcuiˈ oˈlaju litro li cebada yal riqˈuin jun li tumin plata.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix reyeb laj Israel quixqˈue li soldado li natenkˈan re chi cˈacˈale̱nc saˈ li oqueba̱l re li tenamit. Eb li tenamit queˈnumeˈ saˈ xbe̱n ut queˈxpitzˈ xsaˈ ut quicam. Quicˈulman joˈ quixye lix profeta li Ka̱cuaˈ nak quicuulac li rey riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quicˈulman ajcuiˈ li cˈaˈru quixye li profeta nak quixye: Saˈ ajcuiˈ li ho̱nal aˈin cuulaj cuukub litro li cha̱bil trigo ta̱cˈayi̱k yal riqˈuin jun li tumin plata joˈ ajcuiˈ oˈlaju litro li cebada.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk li natenkˈan re li rey quixye: —Usta li Ka̱cuaˈ Dios naxtakla chak saˈ choxa li cebada chi nabal, ma̱ jaruj ta̱cˈulma̱nk joˈ xaye, chan. Ut laj Eliseo quixye re: —La̱at ta̱cuil nak ta̱cˈulma̱nk, abanan la̱at incˈaˈ ta̱tzaca li tzacae̱mk aˈan, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li cui̱nk quixcˈul joˈ quiyeheˈ re xban nak eb li tenamit queˈnumeˈ saˈ xbe̱n saˈ li oqueba̱l re li tenamit ut quicam.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Kings-6.html>&larr;</a>&nbsp;&nbsp;<font class=titleType><b>2Kings (7/25)</b></font>&nbsp;&nbsp;<a href=Simple-2Kings-8.html>&rarr;</a>
</td></tr></table>


</body></html>
