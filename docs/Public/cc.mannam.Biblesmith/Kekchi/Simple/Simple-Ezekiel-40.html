<html><head><title>
Ezekiel (40/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-39.html>&larr;</a>&nbsp;&nbsp;<font class=titleType><b>Ezekiel (40/48)</b></font>&nbsp;&nbsp;<a href=Simple-Ezekiel-41.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak yo̱ o̱b xcaˈcˈa̱l chihab kacˈambal chi pre̱xil Babilonia saˈ li laje̱b xbe li po re lix ticlajic li chihab la̱in quicuecˈa xcuanquil li Ka̱cuaˈ. Quincˈameˈ saˈ visión saˈ jun li naˈajej. Aˈan quicˈulman nak ac yo̱ ca̱laju chihab xchapbal li tenamit Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li visión li quixcˈutbesi chicuu li Dios quinixcˈam toj saˈ li naˈajej Israel. Ut quinixxakab saˈ jun li tzu̱l kˈaxal najt xteram. Nabal li cab cuan saˈ li sur. Chanchan jun nimla tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quinixcˈam chi nachˈ ut quicuil jun li cui̱nk nalemtzˈun joˈ li kˈan chˈi̱chˈ bronce. Xakxo chire li oqueba̱l. Cuan saˈ rukˈ jun li cheˈ re bisoc ut jun li cˈam lino re bisoc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk quixye cue: —At ralal cui̱nk, il chi us li cˈaˈru tincˈut cha̱cuu, ut abi chi us li cˈaˈru tinye a̱cue. Ta̱qˈue retal li cˈaˈru tincˈut cha̱cuu. Aˈan aj e nak xatcˈameˈ chak arin xban li Dios. Ta̱ye reheb li ralal xcˈajol laj Israel chixjunil li cˈaˈru ta̱cuil, chan cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li quicˈutbesi̱c chicuu aˈan li tzˈac li sutsu cuiˈ li templo. Li cui̱nk quixchap lix bisleb cheˈ oxib metro li rok ut riqˈuin aˈan quixbis li tzˈac. Li tzˈac, aˈan oxib metro li xteram ut oxib metro li ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan, co̱ saˈ li oqueba̱l li na-iloc saˈ li este. Quitakeˈ saˈ li gradas ut quixbis li oqueba̱l. Aˈan oxib metro ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuan oxib li cocˈ naˈajej saˈ xcaˈ pacˈalil. Oxib metro rok ut oxib metro ru li junju̱nk. Cuib metro riqˈuin media lix ya̱nkeb li junju̱nk chi naˈajej. Oxib metro xya̱nk li cuib chi okech li cuanqueb saˈ li oqueba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixbis ajcuiˈ li oqueba̱l li cuan chi saˈ ut aˈan oxib metro ajcuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quixbis li oqueba̱l li cuan saˈ xmu cab. Ca̱hib metro ru. Ut cuanqueb cuib li okech ju̱nk metro xni̱nkal xsaˈ. Ut li oqueba̱l, aˈan na-iloc cuan cuiˈ li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ xcaˈ pacˈalil li oqueba̱l cuan oxib li cocˈ naˈajej. Juntakˈe̱t xni̱nkaleb ut juntakˈe̱t xni̱nkaleb li okech li cuan saˈ li cuib pacˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk quixbis li puerta re li oqueba̱l. O̱b metro ru. Ut lix nimal ru li oqueba̱l, aˈan cuakib metro riqˈuin media.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chiru li junju̱nk chi naˈajej cuan jun li chˈina tzˈac. Ut lix nimal ru, aˈan media metro. Juntakˈe̱t saˈ li cuib pacˈal. Ut li junju̱nk chi naˈajej oxib metro ru ut oxib metro rok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixbis xya̱nk li cuib chi oqueba̱l. Quixtiquib cuan cuiˈ lix puertil jun li naˈajej ut quicuulac cuan cuiˈ lix puertil li jun chic naˈajej. Lix najtil xya̱nk, aˈan cablaju metro riqˈuin media.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixbis ajcuiˈ li okech re li oqueba̱l li cuan saˈ xmu cab. Aˈan laje̱b metro xni̱nkal rok li junju̱nk chi okech.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixtiquib chak xbisbal cuan cuiˈ li oqueba̱l li cuan chiru. Quicuulac cuan cuiˈ li oqueba̱l li cuan toj chi saˈ. Ut aˈan cuan o̱b xcaˈcˈa̱l metro xnimal rok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb ventana cocˈ ru saˈ eb li junju̱nk chi naˈajej. Cuanqueb ajcuiˈ saˈ li xmu cab. Ut cuanqueb ajcuiˈ ventana saˈ li naˈajej li nequeˈnumeˈ cuiˈ nak nequeˈxic saˈ li neba̱l. Ut lix sahob ru juchˈbileb chiruheb li okech, aˈan retalileb li cheˈ palmera.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan li cui̱nk quinixcˈam saˈ li neba̱l li cuan chirix. Aran chiru li tzˈac yi̱banbil laje̱b xcaˈcˈa̱l li cocˈ naˈajej chixjun sutam li neba̱l. Ut tusbil li xan saˈ li neba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li xan li tusbil chiruheb li oqueba̱l li cuan chirix, aˈan cubenak caˈchˈin xteram chiru li xan li cuanqueb cuiˈ li cocˈ naˈajej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk quixtiquib xbisbal xya̱nk li oqueba̱l li cuan chiru saˈ li este, quicuulac toj saˈ li oqueba̱l re li neba̱l li cuan chi saˈ. Ut lix najtil rok, aˈan laje̱b roxcˈa̱l metro.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk quixbis li oqueba̱l re li neba̱l li cuan saˈ li norte li cuan chirix. Quixbis li rok ut li ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li oqueba̱l aˈin cuanqueb ox ox li naˈajej saˈ xcaˈ pacˈalil. Juntakˈe̱t xbisbaleb li okech ut li xmu cab riqˈuineb li cuanqueb saˈ li naˈajej li cuanqueb saˈ li oqueba̱l li cuan saˈ li este. O̱b xcaˈcˈa̱l metro xnajtil rok li naˈajej aˈan ut cablaju metro riqˈuin media xnimal ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb li ventana re li naˈajej aˈin juntakˈe̱t riqˈuineb li ventana li cuanqueb saˈ li oqueba̱l li cuan saˈ li este. Lix sahob ru li okech ut lix bisbal juntakˈe̱t ajcuiˈ. Saˈ li oqueba̱l aˈin cuan cuukub li gradas li nequeˈtakeˈ cuiˈ. Ut chiru aˈan cuan li xmu cab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixbis li xya̱nk li oqueba̱l li cuan saˈ li norte saˈ xjayal li oqueba̱l re li neba̱l li cuan toj chi saˈ. Ut cuan laje̱b roxcˈa̱l metro xnajtil rok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix chic aˈan li cui̱nk quinixcˈam saˈ li oqueba̱l re li neba̱l li cuan saˈ li sur. Quixbis li oqueba̱l ut li okech ut li xmu cab ut juntakˈe̱t xbisbal riqˈuineb li jun chˈol chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuanqueb xventanil joˈ eb li ventana li cuanqueb saˈ li jun chˈol chic li oqueba̱l. Lix nimal li naˈajej li cuan cuiˈ li oqueba̱l, aˈan o̱b xcaˈcˈa̱l metro xnajtil rok ut cablaju metro riqˈuin media xnimal ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li oqueba̱l aˈan cuanqueb cuukub li gradas li naxic saˈ li oqueba̱l. Ut lix sahob ru juchˈbil chiruheb li okech saˈ xcaˈ pacˈalil, aˈan retalileb li cheˈ palmera.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cui̱nk quixbis xya̱nk li oqueba̱l li cuan saˈ li sur saˈ xjayal li xmu cab li cuan toj chi saˈ. Ut cuan laje̱b roxcˈa̱l metro xnajtil li rok.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan li cui̱nk quinixcˈam saˈ li oqueba̱l li naxic saˈ li neba̱l li cuan toj chi saˈ, saˈ li pacˈal li cuan saˈ li sur. Quixbis li oqueba̱l. Juntakˈe̱t xbisbal riqˈuineb li oqueba̱l jun chˈol chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li cocˈ naˈajej, ut eb li okech ut eb li ventana juntakˈe̱t xbisbaleb riqˈuineb li jun chˈol chic. Lix bisbal chixjunil, aˈan o̱b xcaˈcˈa̱l metro rok ut cablaju metro riqˈuin media ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej li cuan cuiˈ li oqueba̱l, aˈan o̱b xcaˈcˈa̱l metro rok ut cablaju metro riqˈuin media ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li naˈajej aˈan qui-iloc cuan cuiˈ li neba̱l li cuan chirix. Saˈ li oqueba̱l aˈan cuanqueb cuakxakib li grada li naxic saˈ li oqueba̱l. Ut lix sahob ru juchˈbil chiruheb li okech, aˈan retalileb li cheˈ palmera.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan li cui̱nk quinixcˈam saˈ li oqueba̱l li naxic saˈ li neba̱l li cuan toj chi saˈ, li cuan saˈ li este. Quixbis li oqueba̱l. Juntakˈe̱t xbisbal riqˈuineb li jun chˈol chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cocˈ naˈajej, ut eb li okech ut eb li ventana juntakˈe̱t xbisbaleb riqˈuineb li jun chˈol chic. Li oqueba̱l ut li xmu cab cuanqueb xventanil. Lix bisbaleb li naˈajej li cuan cuiˈ li oqueba̱l, aˈan o̱b xcaˈcˈa̱l metro li rok ut cablaju metro riqˈuin media li ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li naˈajej aˈan qui-iloc cuan cuiˈ li neba̱l li cuan chirix. Saˈ li oqueba̱l aˈan cuanqueb cuakxakib li grada li naxic saˈ li oqueba̱l. Ut lix sahob ru li juchˈbil chiruheb li okech li cuanqueb saˈ xcaˈ pacˈalil li oqueba̱l, aˈan retalileb li cheˈ palmera.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan li cui̱nk quinixcˈam saˈ li oqueba̱l li cuan saˈ li norte ut quixbis. Juntakˈe̱t xbisbal joˈ li jun chˈol chic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb li cocˈ naˈajej ut eb li okech ut eb li ventana. Li oqueba̱l ut li xmu cab cuanqueb xventanil. Lix bisbal li naˈajej li cuan cuiˈ li oqueba̱l, aˈan o̱b xcaˈcˈa̱l metro li rok ut cablaju metro riqˈuin media li ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej aˈan qui-iloc cuan cuiˈ li neba̱l li cuan chirix. Saˈ li oqueba̱l aˈan cuanqueb cuakxakib li grada li naxic saˈ li oqueba̱l. Ut lix sahob ru juchˈbil chiruheb li okech li cuanqueb saˈ xcaˈ pacˈalil li oqueba̱l, aˈan retalil li cheˈ palmera.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut cuan ajcuiˈ jun li naˈajej nachˈ riqˈuin li oqueba̱l li cuan saˈ li norte, li naxic saˈ li neba̱l li cuan toj chi saˈ. Saˈ li naˈajej aˈan queˈxchˈaj xtibeleb li xul li nequeˈxqˈue chokˈ cˈatbil mayej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ xcaˈ pacˈalil li naˈajej aˈan cuanqueb caˈcab li me̱x. Saˈ xbe̱neb li me̱x aˈan queˈxcamsiheb li xul li teˈcˈatekˈ ut eb li teˈmayeja̱k re xpatzˈbal xcuybal xma̱queb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix li naˈajej aˈan cuanqueb ca̱hib chic li me̱x juntakˈe̱teb riqˈuineb li cuanqueb chi saˈ. Caˈcab cuanqueb saˈ xcaˈ pacˈalil li oqueba̱l li cuan saˈ li norte nachˈ cuanqueb cuiˈ li gradas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuakxakibeb chixjunileb li me̱x li queˈcamsi̱c cuiˈ eb li xul li teˈmayeja̱k. Ca̱hib cuanqueb chi saˈ li naˈajej li cuan nachˈ riqˈuin li oqueba̱l li cuan saˈ li norte ut ca̱hib cuanqueb saˈ li neba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ca̱hib chi me̱x li cuanqueb saˈ li naˈajej li queˈxcauresi cuiˈ li mayej li teˈcˈatekˈ yi̱banbileb riqˈuin li pec li ti̱cobresinbileb ru. Lix bisbal li me̱x, aˈan oˈlaju xca̱cˈa̱l centímetro ru ut oˈlaju xca̱cˈa̱l centímetro rok. Ut laje̱b roxcˈa̱l centímetro li xteram. Saˈ eb li me̱x aˈan quixoqueˈ chixjunil li chˈi̱chˈ li quicˈanjelac re xcamsinquileb li xul li teˈmayeja̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chiru li tzˈac chixjun sutam li naˈajej cuanqueb li chapleb chˈi̱chˈ jun cˈutub xni̱nkal rok. Ut saˈ xbe̱neb li me̱x quiqˈueheˈ li tib re ta̱mayeja̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix chic aˈan li cui̱nk quinrocsi saˈ li neba̱l li cuan toj chi saˈ. Cuan cuib li naˈajej li nequeˈiloc saˈ li neba̱l. Jun cuan chixcˈatk li oqueba̱l li cuan saˈ li norte ut li jun chic cuan chixcˈatk li oqueba̱l li cuan saˈ li sur. Li naˈajej jun cuan saˈ xcaˈyaba̱l li naˈajej jun chic. Aˈaneb lix naˈajeb laj tij li nequeˈcˈanjelac chiru li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cui̱nk quixye cue nak li naˈajej li na-iloc saˈ li sur, aˈan lix naˈajeb laj tij li nequeˈcˈacˈalen re li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>46.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li naˈajej li na-iloc saˈ li norte, aˈan lix naˈajeb laj tij li nequeˈcˈanjelac saˈ li artal. Aˈaneb li ralal xcˈajol laj Sadoc. Saˈ xya̱nkeb li ralal xcˈajol laj Leví caˈajeb cuiˈ aˈan naru teˈcˈanjelak chiru li Ka̱cuaˈ saˈ lix artal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>47.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chirix aˈan li cui̱nk quixbis li neba̱l li cuan chi saˈ. Ca̱ xucu̱t li naˈajej. Laje̱b roxcˈa̱l metro rok ut laje̱b roxcˈa̱l metro ru. Li artal cuan chiru li templo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>48.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li cui̱nk quinixcˈam saˈ li naˈajej li cuan cuiˈ li oqueba̱l re li templo. Quixbiseb li okech li cuan saˈ li oqueba̱l. Cuib metro riqˈuin media xni̱nkal xsaˈ li junju̱nk chi okech. Li oqueba̱l aˈan cuukub metro ru. Ut li rokechal li puerta re li templo, aˈan jun metro riqˈuin media ru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>49.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li naˈajej li cuan cuiˈ li oqueba̱l, aˈan laje̱b metro ru ut cuakib metro rok. Ut laje̱b li gradas li nequeˈtakeˈ cuiˈ. Cuan junju̱nk li okech saˈ xcaˈ pacˈalil li oqueba̱l.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-39.html>&larr;</a>&nbsp;&nbsp;<font class=titleType><b>Ezekiel (40/48)</b></font>&nbsp;&nbsp;<a href=Simple-Ezekiel-41.html>&rarr;</a>
</td></tr></table>


</body></html>
