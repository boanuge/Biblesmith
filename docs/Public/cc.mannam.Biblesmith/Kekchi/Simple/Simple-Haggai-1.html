<html><head><title>
Haggai (1/2)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;<font class=titleType><b>Haggai (1/2)</b></font>&nbsp;&nbsp;<a href=Simple-Haggai-2.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱ xcab chihab roquic chokˈ rey aran Persia laj Darío saˈ li xbe̱n cutan re li xcuak po nak quia̱tinac li Ka̱cuaˈ riqˈuin li profeta Hageo. Li cˈaˈru quiyeheˈ re xban li Dios quixye re laj Zorobabel, li gobernador, li ralal laj Salatiel. Ut quixye ajcuiˈ re laj Josué li xbe̱nil aj tij, li ralal laj Josadac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li quixye li nimajcual Dios re laj Hageo: —Li tenamit aˈin nequeˈxye nak toj ma̱jiˈ nacuulac xkˈehil nak teˈxyi̱b cuiˈchic lin templo, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Hageo quixye reheb li tenamit li cˈaˈru quiyeheˈ re xban li Dios ut quixye:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>—¿Ma xkˈehil ta biˈ chokˈ e̱re la̱ex nak texcua̱nk saˈ cha̱bil cab ut lix templo li Ka̱cuaˈ incˈaˈ nequecˈoxla xyi̱banquil?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li nimajcual Dios quixye reheb: —Checˈoxla chi us li cˈaˈru yo̱quex chixba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kˈaxal nabal nequerau, ut ma̱cˈaˈ ajcuiˈ nequekˈol; nequexcuaˈac ut incˈaˈ nequexnujac; nequex-ucˈac ut incˈaˈ nanumeˈ le̱ chaki el; nequeqˈue le̱ rakˈ che̱rix ut incˈaˈ nequextikcuoˈ; li nacˈanjelac saˈ cutan, chanchan saˈ hopol aj bo̱ls naxqˈue lix tojbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li nimajcual Dios quixye reheb: —Checˈoxla chi us li cˈaˈru yo̱quex chixba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak ayukex saˈ li qˈuicheˈ ut sicˈomak chak li cheˈ ut yi̱bomak cuiˈchic lin santil templo ut la̱in ta̱sahokˈ saˈ inchˈo̱l ut aran tinlokˈoni̱k, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nabal nequesicˈ ut caˈchˈin ajcuiˈ nequetau. La̱in chanchan apunbil tinba̱nu nak tinmakˈ che̱ru li cˈaˈru nequexoc saˈ le̱ rochoch, xban nak moco ra ta chicuu nak tinba̱nu. ¿Cˈaˈut nak tinba̱nu e̱re chi joˈcan? chan li nimajcual Dios. Xban nak kˈaxal nequeqˈue e̱chˈo̱l chixyi̱banquil chi us le̱ rochoch ut incˈaˈ nequecˈoxla xyi̱banquil lin templo, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex quexma̱cob. Joˈcan nak incˈaˈ quintakla li hab saˈ xbe̱n le̱ chˈochˈ ut incˈaˈ quimok le̱ racui̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in xinba̱nun re nak incˈaˈ quixqˈue li hab. La̱in xinchakihobresin re le̱ racui̱mk. Quichakic li cˈaˈru cuan saˈ li cˈaleba̱l ut saˈ eb li tzu̱l. Quichakic le̱ trigo joˈqueb ajcuiˈ le̱ uvas. Ut quichakic xto̱nal le̱ olivos. Quilajeˈchakic chixjunil le̱ racui̱mk ut ta̱chakik ajcuiˈ e̱re la̱ex joˈeb ajcuiˈ le̱ queto̱mk. Quicana chi ma̱cˈaˈ rajbal li trabaj li queba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li profeta Hageo quixye reheb chixjunil li quiyeheˈ re xban li Dios. Nak queˈrabi li cˈaˈru quixye, laj Zorobabel li ralal laj Salatiel ut laj Josué li xbe̱nil aj tij, li ralal laj Josadac, joˈqueb ajcuiˈ chixjunileb li tenamit, queˈxxucua ru li Ka̱cuaˈ lix Dioseb. Ut queˈxba̱nu li quixye.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Hageo, lix profeta li Dios, quia̱tinac riqˈuineb li tenamit saˈ xcˈabaˈ li Ka̱cuaˈ Dios. Quixye reheb: —Joˈcaˈin xye e̱re li Dios: La̱in cua̱nkin e̱riqˈuin, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixqˈue xcacuil xchˈo̱l laj Zorobabel, li ralal laj Salatiel, li gobernador re Judá, joˈ ajcuiˈ laj Josué lix be̱nil aj tij, li ralal laj Josadac. Ut quixqˈue ajcuiˈ xcacuileb xchˈo̱l li tenamit, ut queˈoc chi cˈanjelac re xyi̱banquil lix templo li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxtiquib cˈanjelac saˈ li ca̱hib xcaˈcˈa̱l xbe li xcuak po re li xcab chihab roquic chokˈ rey laj Darío.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;&nbsp;&nbsp;<font class=titleType><b>Haggai (1/2)</b></font>&nbsp;&nbsp;<a href=Simple-Haggai-2.html>&rarr;</a>
</td></tr></table>


</body></html>
