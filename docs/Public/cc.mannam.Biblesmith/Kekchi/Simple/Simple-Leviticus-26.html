<html><head><title>
Leviticus (26/27)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Leviticus-25.html>&larr;</a>&nbsp;&nbsp;<font class=titleType><b>Leviticus (26/27)</b></font>&nbsp;&nbsp;<a href=Simple-Leviticus-27.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quixye: —Me̱yi̱b e̱jalanil dios chi moco e̱pechˈbil dios, chi moco te̱yi̱b e̱dios pec re te̱lokˈoniheb. Chi moco chiruheb li pec te̱yi̱b junak retalil e̱dios xban nak la̱in li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cheqˈuehak ban xlokˈal li hiloba̱l cutan ut che-oxlokˈihak lin tabernáculo. La̱in li Ka̱cuaˈ ninyehoc re aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui te̱ba̱nu li cˈaˈru naxye saˈ li chakˈrab li xinqˈue e̱re, ut cui te̱ba̱nu li cˈaˈru xinye e̱re,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>la̱in tintakla li hab saˈ ruchichˈochˈ saˈ xkˈehil. Ta̱e̱lk chi us li acui̱mk saˈ li chˈochˈ. Ut eb li cheˈ teˈu̱chi̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nabal li ru li trigo tixqˈue. Toj yo̱kex ajcuiˈ chixsicˈbal nak ta̱cuulak xkˈehil xsicˈbal ru li uvas. Ut nabal ru li uvas tixqˈue. Toj ma̱ji ajcuiˈ nequechoy xsicˈbal ru li uvas nak ta̱cuulak xkˈehil li a̱uc. Textzaca̱nk chi us toj retal ta̱cˈojla̱k e̱chˈo̱l. Sahak saˈ le̱ chˈo̱l ut cua̱nkex saˈ xya̱lal saˈ le̱ naˈaj.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in texinqˈue chi cua̱nc saˈ tuktu̱quil usilal saˈ le̱ naˈaj. Sa texcua̱rk xban nak ma̱ ani ta̱seˈbesi̱nk e̱re. La̱in tincuisi li joskˈ aj xul saˈ le̱ tenamit ut ma̱ ani ta̱oc e̱riqˈuin chi pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex te̱ra̱linaheb li xicˈ nequeˈiloc e̱re ut te̱camsiheb chi chˈi̱chˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Yal o̱b ajcuiˈ e̱re la̱ex te̱ra̱linaheb jun ciento li xicˈ nequeˈiloc e̱re. Ut jun ciento e̱re la̱ex teˈra̱linaheb laje̱b mil. Ut te̱camsiheb chi chˈi̱chˈ li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinba̱nu usilal e̱re. Texcuosobtesi ut texnabalokˈ. Junelic xakxo̱k xcuanquil li contrato li quinba̱nu e̱riqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Toj yo̱kex ajcuiˈ chixtzacanquil li xesicˈ jun haber ut li joˈ qˈuial chic li ma̱jiˈ nequechoy te̱risi saˈ li cab li nequexoc cuiˈ li ru le̱ racui̱mk re te̱xoc cuiˈ li toj yo̱kex chixsicˈbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tincua̱nk saˈ e̱ya̱nk ut incˈaˈ texintzˈekta̱na.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in junelic cua̱nkin e̱riqˈuin. La̱inak le̱ Dios ut la̱exak lin tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li Ka̱cuaˈ le̱ Dios. La̱in quin-isin chak e̱re Egipto re nak incˈaˈ chic texcua̱nk chokˈ rahobtesinbil mo̱s. Chanchan nak cuan li yugo saˈ e̱cux nak quexcuan rubel xcuanquileb. Abanan la̱in quexcuisi rubel xcuanquileb. Anakcuan naru te̱taksi le̱ riloba̱l nak texbe̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan cui la̱ex incˈaˈ nequerabi li cˈaˈru ninye ut cui incˈaˈ nequeba̱nu li naxye saˈ li chakˈrab li xinqˈue e̱re, texinqˈue chixtojbal e̱ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cui la̱ex te̱tzˈekta̱na lin chakˈrab ut incˈaˈ te̱cˈu̱luban ut cui incˈaˈ nequeqˈue saˈ e̱chˈo̱l li cˈaˈru ninye ut cui la̱ex te̱risi xcuanquil li contrato li quinba̱nu e̱riqˈuin,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>la̱in texinqˈue chixtojbal rix le̱ ma̱c. Xiu xiu chic cua̱nkex. Ut la̱in tintakla chak li raylal saˈ e̱be̱n. Tintakla li yajel li incˈaˈ naru xbanbal. Ut tintakla li caki yajel saˈ e̱be̱n tixlubtesi le̱ tibel ut ta̱rocsi xyajel li xnakˈ e̱ru. Tex-a̱uk raj chic, abanan moco te̱tzaca ta chic. Aˈaneb ban chic li xicˈ nequeˈiloc e̱re teˈtzaca̱nk re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in incˈaˈ chic texintenkˈa. Texincanab e̱junes re nak li xicˈ nequeˈiloc e̱re teˈnumta̱k saˈ e̱be̱n ut teˈtakla̱nk saˈ e̱be̱n. Tex-e̱leli̱k chiruheb usta incˈaˈ yo̱keb che̱ra̱linanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan cui toj incˈaˈ ajcuiˈ tex-abi̱nk chicuu nak acak xecˈul chixjunil li raylal aˈin, la̱in tinqˈue xtzˈakob lix tojbal rix le̱ ma̱c. Cuukub sut chic te̱toj rix le̱ ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tincuisi le̱ kˈetkˈetil ut incˈaˈ chic te̱nimobresi e̱rib. Incˈaˈ chic tixqˈue li hab. Ut ta̱chakik le̱ chˈochˈ ut ta̱cacuu̱k joˈ xcacuil li chˈi̱chˈ bronce.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱cˈaˈak aj e nak te̱tacuasi e̱rib chi cˈanjelac xban nak incˈaˈ chic ta̱e̱lk li acui̱mk saˈ le̱ naˈaj ut incˈaˈ chic teˈu̱chi̱nk li cheˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cui toj yo̱kex ajcuiˈ xkˈetkˈetinquil e̱rib chicuu ut incˈaˈ te̱ba̱nu li cˈaˈru ninye, la̱in texinqˈue cuiˈchic cuukub sut chixtojbal e̱ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tintakla li joskˈ aj xul saˈ e̱ya̱nk ut telajeˈxcamsiheb le̱ cocˈal ut teˈxcamsi le̱ queto̱mk. Moco qˈuihex ta chic texcana̱k. Ut ma̱ ani chic teˈnumekˈ saˈ eb li be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut cui ac xecˈul chixjunil li raylal aˈin, abanan cui toj incˈaˈ nequecˈul le̱ kˈusbal ut xicˈ nequine̱ril,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>la̱in tinjoskˈokˈ e̱riqˈuin ut cuukub sut chic li raylal li tintakla saˈ e̱be̱n re xtojbal rix le̱ ma̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tintaklaheb li xicˈ nequeˈiloc e̱re chi pletic e̱riqˈuin re xtojbal rix le̱ ma̱c nak xekˈet lin contrato. Nak texxic saˈ eb li tenamit chixcolbal e̱rib, la̱in tintakla li rax ca̱mc saˈ e̱be̱n ut la̱ex te̱kˈaxtesi e̱rib saˈ rukˈeb li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ chic ta̱cua̱nk chi tzˈakal le̱ tzacae̱mk. Laje̱b chi ixk teˈxyi̱b li caxlan cua saˈ jun chi horno. Ajlanbil chic li caxlan cua li te̱cˈul. Ut nak ac xecuaˈ chixjunil, incˈaˈ ta̱tzˈaklok e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cui toj te̱kˈetkˈeti e̱rib chicuu nak ac xecˈul li raylal aˈin, ut incˈaˈ te̱ba̱nu li cˈaˈru ninye,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>ta̱numta̱k lin joskˈil saˈ e̱be̱n. Cuukub sut chic li raylal li tinqˈue saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Textzˈoca̱k toj retal te̱tiu xtibeleb le̱ ralal e̱cˈajol.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tintˈan li naˈajej li najt xteram li nequexlokˈonin cuiˈ. Ut tinjucˈ li artal li nequecˈat cuiˈ le̱ pom. Ut la̱in tintub le̱ camenak saˈ xbe̱neb le̱ yi̱banbil dios, li moco yoˈyo̱queb ta. Ut xicˈ chic texcuil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinjuqˈuiheb le̱ tenamit ut tinsacheb chi junaj cua eb li naˈajej li nequexlokˈonin cuiˈ. Ut incˈaˈ chic tincˈul le̱ sununquil ban li nequecˈat chicuu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinsach ru le̱ naˈaj. Ut teˈsach xchˈo̱leb li xicˈ nequeˈiloc e̱re li cuanqueb aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinjeqˈui e̱ru saˈ xya̱nkeb li xni̱nkal ru tenamit. Ut tebinqˈue li xicˈ nequeˈiloc e̱re che̱ra̱linanquil riqˈuin chˈi̱chˈ. Tinsach ru le̱ naˈaj ut juqˈuinbilakeb chic le̱ tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li chˈochˈ ta̱sahokˈ xchˈo̱l chi hila̱nc chixjunil li chihab nak cua̱nkex chak saˈ xtenamiteb li xicˈ nequeˈiloc e̱re. Li chˈochˈ aˈin ta̱hila̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li chihab nak ma̱ anihakex saˈ li naˈajej aˈin, li chˈochˈ ta̱sahokˈ xchˈo̱l ut ta̱hila̱nk xban nak la̱ex incˈaˈ xeqˈue chi hila̱nc saˈ li chihab nak tento raj xhilan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li incˈaˈ teˈsachekˈ ru la̱in tinqˈue xxiuheb saˈ li naˈajej li cua̱nkeb cuiˈ. Teˈxucuak chiruheb li xicˈ nequeˈiloc reheb. Ut teˈe̱lelik yal xban xya̱b li xak cheˈ nak na-ecˈasi̱c xban li ikˈ. Teˈa̱linak xban xxiuheb ut teˈtˈanekˈ xban xxiuheb usta ma̱ ani yo̱k chi a̱lina̱nc reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak yo̱keb chi e̱lelic teˈxtichi ribeb chi ribileb rib usta ma̱ ani yo̱k chi a̱lina̱nc reheb. Ut incˈaˈ teˈru̱k chixcolbal ribeb chiruheb li xicˈ nequeˈiloc reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex tex-osokˈ saˈ xya̱nkeb li xni̱nkal ru tenamit. Ut tex-osokˈ saˈ xnaˈajeb li xicˈ nequeˈiloc e̱re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li joˈ qˈuialex li incˈaˈ tex-osokˈ kˈaxal ra te̱cˈul ut tacuasinbilakex saˈ lix naˈajeb li xicˈ nequeˈiloc e̱re xban le̱ ma̱c ut xban lix ma̱queb le̱ naˈ e̱yucuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex ta̱yotˈekˈ e̱chˈo̱l xban li ma̱c queba̱nu ut xban li ma̱c queˈxba̱nu chak le̱ naˈ e̱yucuaˈ nak quineˈxtzˈekta̱na ut queˈxkˈet lin chakˈrab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱ex te̱qˈue retal nak xma̱c aˈan nak quebintakla saˈ xtenamiteb li xicˈ nequeˈiloc e̱re. Nak te̱cubsi e̱rib ut te̱cˈu̱luban saˈ e̱be̱n lix tojbal rix le̱ ma̱c,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#FFFFFF></td><td valign=top align=left><font class=textType>ta̱julticokˈ cue li contrato li quinba̱nu riqˈuineb laj Jacob, laj Isaac, ut laj Abraham. Ut ta̱julticokˈ cue li chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱ ani chic cua̱nk aran ut li chˈochˈ ta̱sahokˈ saˈ xchˈo̱l chi hila̱nc. Tento nak la̱ex aj Israel te̱cˈu̱luban saˈ e̱be̱n xtojbal rix li ma̱c queba̱nu nak quekˈet lin chakˈrab ut xicˈ queril li quexintakla cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>Usta xetzˈekta̱na lin chakˈrab ut usta cuanquex saˈ xtenamiteb li xicˈ nequeˈiloc e̱re, abanan la̱in incˈaˈ texintzˈekta̱na, chi moco texsachk saˈ inchˈo̱l. Incˈaˈ tinsach e̱ru xban nak toj cuan saˈ inchˈo̱l li contrato quinba̱nu riqˈuineb le̱ xeˈto̱nil yucuaˈ. La̱in li Ka̱cuaˈ le̱ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱julticokˈ ban cue li contrato li quinba̱nu riqˈuineb le̱ xeˈto̱nil yucuaˈ nak queˈcuisi chak saˈ li tenamit Egipto chiruheb li xni̱nkal ru tenamit re nak la̱inak chic lix Dioseb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>46.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈaneb aˈin li chakˈrab, li tijleb ut lix taklanquileb li quixqˈue li Ka̱cuaˈ re laj Moisés saˈ li tzu̱l Sinaí chokˈ reheb laj Israel.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Leviticus-25.html>&larr;</a>&nbsp;&nbsp;<font class=titleType><b>Leviticus (26/27)</b></font>&nbsp;&nbsp;<a href=Simple-Leviticus-27.html>&rarr;</a>
</td></tr></table>


</body></html>
