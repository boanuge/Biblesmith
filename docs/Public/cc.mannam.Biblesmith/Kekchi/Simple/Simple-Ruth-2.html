<html><head><title>
Ruth (2/4)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ruth-1.html>&larr;</a>&nbsp;&nbsp;<font class=titleType><b>Ruth (2/4)</b></font>&nbsp;&nbsp;<a href=Simple-Ruth-3.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuan jun li cui̱nk rechˈalal lix be̱lom lix Noemí. Li cui̱nk aˈan biom ut cuan xcuanquil. Aj Booz xcˈabaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ jun li cutan lix Rut quixye re lix Noemí: —Tincuaj raj xic chixxocbal caˈchˈinak li cebada li natˈaneˈ chiruheb laj xocol cebada. La̱in tinxocok chirixeb li ani teˈcˈuluk cue saˈ xya̱lal, chan. Ut lix Noemí quichakˈoc ut quixye: —Us. Ayu, at incoˈ.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix Rut co̱ saˈ li naˈajej yo̱queb cuiˈ chi sicˈoc cebada. Incˈaˈ naxnau nak laj e̱chal re li chˈochˈ, aˈan laj Booz li rechˈalal laj Elimelec li quicam aran Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li ho̱nal aˈan laj Booz quicˈulun chak Belén ut quixqˈue xsahil xchˈo̱leb laj sicˈol cebada ut quixye reheb: —Li Ka̱cuaˈ taxak chicua̱nk e̱riqˈuin, chan. Ut eb aˈan queˈchakˈoc ut queˈxye re: —Li Ka̱cuaˈ taxak chi-osobtesi̱nk a̱cue la̱at, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Booz quixpatzˈ re li na-iloc re li cˈanjel: —¿Ani li ixk aˈan? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li mo̱s li na-iloc re li cˈanjel quichakˈoc ut quixye re: —Li ixk aˈan aj Moab. Aˈan li quichal chirix lix Noemí nak quisukˈi chak saˈ li naˈajej Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈan xtzˈa̱ma chicuu nak tincanab re tixxoc caˈchˈinak xcebada chirixeb laj sicˈol cebada. Cau yo̱ chi cˈanjelac chalen nak xtiquib ekˈela toj chalen anakcuan. Junpa̱t ajcuiˈ xhilan, chan re laj Booz.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Booz quixye re lix Rut: —At Kanaˈ, abi li cˈaˈru tinye a̱cue. Ma̱ bar chic tatxic chixsicˈbal a̱cebada; caˈaj cuiˈ arin. Arin tatcua̱nk rochbeneb lin mo̱s ixk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chaqˈue retal li naˈajej bar ac xeˈsicˈoc cuiˈ. Aran tatxic la̱at chixsicˈbal a̱cue. Ac xinye reheb lin mo̱s nak incˈaˈ tateˈxchˈiˈchˈiˈi. Ut cui nachakic a̱cue, tatxic bar cuanqueb cuiˈ li cuc ut chacuucˈ a̱cue li haˈ li ac xeˈrisi chak lin mo̱s, chan laj Booz re lix Rut.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix Rut quixxulub lix jolom ut quixcuikˈib rib chiru ut quixye re: —Ka̱cuaˈ, la̱in ma̱cuaˈin aj arin. Jalan lin tenamit. ¿Cˈaˈut nak nacacuil xtokˈoba̱l cuu? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quichakˈoc laj Booz ut quixye re: —Ac cuabiom resil nak kˈaxal cha̱bilat riqˈuin lix Noemí chalen nak xcam la̱ be̱lom. Xacanabeb chak la̱ naˈ a̱yucuaˈ ut xacanab chak la̱ tenamit ut xatchal arin chi cua̱nc saˈ xya̱nkeb li tenamit li incˈaˈ a̱nauhom ruheb junxil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈ taxak li Ka̱cuaˈ chi-osobtesi̱nk a̱cue. Aˈ taxak li Ka̱cuaˈ, lix Dioseb laj Israel, chikˈajca̱mu̱nk a̱cue riqˈuin li yo̱cat chixba̱nunquil. Rubel rok rukˈ aˈan xakˈaxtesi a̱cuib ut xacˈojob a̱chˈo̱l riqˈuin, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix Rut quichakˈoc ut quixye re: —Kˈaxal cha̱bilat, at Ka̱cuaˈ. Saˈ xya̱lal xat-a̱tinac cuiqˈuin ut xacˈojob inchˈo̱l. Xacuil xtokˈoba̱l cuu usta la̱in moco incˈulub ta xban nak la̱in ma̱cuaˈin jun xcomoneb la̱ mo̱s ixk, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak quicuulac x-o̱ril li cuaˈac, laj Booz quixbok lix Rut ut quixye re: —Quim arin chi cuaˈac, chan re. Cueˈ li cua. Cuaˈin. Tzˈa la̱ cua saˈ li vinagre li cuan saˈ li secˈ aˈin, chan. Ut lix Rut quichunla chixcˈatkeb laj sicˈol cebada ut laj Booz quixqˈue lix tzacae̱mk. Lix Rut quicuaˈac toj retal quicˈojla xchˈo̱l ut toj cuan relaˈ lix tzacae̱mk li quicana.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chirix aˈan qui-oc cuiˈchic lix Rut chixxocbal xcebada. Ut laj Booz quixye reheb lix mo̱s: —Canabomak li ixk aˈan chixxocbal caˈchˈinak re saˈ xya̱nkeb li ac bacˈbo chi jo̱b ut ma̱cˈaˈ te̱ye re, re nak incˈaˈ ta̱xuta̱na̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Checanabak ju̱nk jo̱bak aran re nak aˈan tixxoc ut ma̱cˈaˈ te̱ye re, chan laj Booz.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ac ecuu chic chi us nak quixcanab xxocbal lix cebada lix Rut. Tojoˈnak quixten ru li joˈ qˈuial quixxoc. Ut numenak na caˈcˈa̱l libra li ru li cebada quixxoc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quixcˈam li joˈ qˈuial quixxoc ut co̱ saˈ rochoch lix Noemí. Lix Noemí quixqˈue retal li joˈ qˈuial quixxoc. Ut lix Rut quixqˈue ajcuiˈ re li relaˈ lix tzacae̱mk li quixxoc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix Noemí quixpatzˈ re: —¿Bar xatcuulac chixsicˈbal la̱ cebada anakcuan? Kˈaxal nabal xacˈam chak. Osobtesinbil taxak li ani x-iloc chak xtokˈoba̱l a̱cuu, chan. Ut lix Rut quixserakˈi re lix Noemí ani aj iqˈuin quicuulac chixsicˈbal lix cebada. Quixye re: —Laj e̱chal re li chˈochˈ li xincuulac cuiˈ chixsicˈbal incebada, aˈan aj Booz xcˈabaˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lix Noemí quixye re li ralib: —Aˈ taxak li Ka̱cuaˈ chi-osobtesi̱nk re li cui̱nk aˈan. Li Ka̱cuaˈ quiruxta̱na ku joˈ quixba̱nu junxil riqˈuineb li queˈcam. Tento saˈ xbe̱n li cui̱nk aˈan katenkˈanquil xban nak aˈan kechˈalal, chan lix Noemí.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye ajcuiˈ lix Rut re lix Noemí: —Li cui̱nk aˈan xye cue nak toj ta̱ru̱k tinxoc incebada aran saˈ xya̱nkeb lix mo̱s ixk toj ta̱osokˈ xsicˈbal ru li cebada, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut lix Noemí quixye re li ralib: —Us ajcuiˈ, at incoˈ, cui tatxic aran chixxocbal la̱ cebada rochbeneb lix mo̱s ixk. Incˈaˈ tatxic saˈ jalan naˈajej re nak incˈaˈ tateˈxchˈiˈchˈiˈi, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak lix Rut quixxoc lix cebada saˈ xya̱nkeb lix mo̱s ixk laj Booz toj retal quirakeˈ xxocbal ru li trigo ut li cebada. Ut lix Rut aran quicuan riqˈuin lix Noemí.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ruth-1.html>&larr;</a>&nbsp;&nbsp;<font class=titleType><b>Ruth (2/4)</b></font>&nbsp;&nbsp;<a href=Simple-Ruth-3.html>&rarr;</a>
</td></tr></table>


</body></html>
