<html><head><title>
Esther (8/10)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-7.html>&larr;</a>&nbsp;&nbsp;<font class=titleType><b>Esther (8/10)</b></font>&nbsp;&nbsp;<a href=Simple-Esther-9.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ ajcuiˈ li cutan aˈan li rey quixkˈaxtesi re lix Ester li rochoch laj Amán, li xicˈ qui-iloc reheb laj judío. Laj Mardoqueo quicuulac riqˈuin li rey xban nak lix Ester quixye re li rey nak aˈan rechˈalal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li rey quirisi chi ruˈuj rukˈ lix matkˈab li quixmakˈ chiru laj Amán ut quixqˈue re laj Mardoqueo. Ut lix Ester quixxakab laj Mardoqueo re nak aˈan chic ta̱ilok re chixjunil li cˈaˈru quicuan chokˈ re laj Amán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix Ester quia̱tinac cuiˈchic riqˈuin li rey. Ta̱ya̱bak nak quixcut rib chi rok li rey ut quixye: —Ta̱sach taxak xcuanquil li chakˈrab li quixqˈue laj Amán xban xma̱usilal. Incˈaˈ taxak ta̱uxma̱nk li raylal li quixcˈoxla xba̱nunquil reheb laj judío, chan lix Ester.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey quixtaksi lix xukˈ oro ut lix Ester quicuacli ut quixxakab rib chiru li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye re: —At rey, cui la̱at ta̱cuaj xba̱nunquil usilal cue, ut cui nacacˈoxla nak us xba̱nunquil ut cui niquina̱ra, ta̱qˈue taxak junak li chakˈrab li tixsach xcuanquil li hu li quixtakla laj Amán li ralal laj Hamedata aj agagueo re xcamsinquil chixjunileb laj judío yalak bar cuanqueb saˈ eb li tenamit li cuanqueb rubel la̱ cuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Chanru nak tincuy rilbal li raylal li teˈraj xba̱nunquil reheb li cuech tenamitil? La̱in incˈaˈ tincuy cui teˈcamsi̱k li cuechˈalal, chan lix Ester.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li rey Asuero quichakˈoc ut quixye re li reina Ester ut re ajcuiˈ laj Mardoqueo laj judío: —Xban nak laj Amán quiraj xsachbaleb ru laj judío, la̱in xintakla xyatzˈbal ut xinqˈue re lix Ester chixjunil li cˈaˈru re laj Amán.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Anakcuan te̱tzˈi̱ba jun chic li hu saˈ incˈabaˈ la̱in ut te̱tzˈi̱ba li cˈaˈru te̱raj re xtenkˈanquileb laj judío. Ut te̱qˈue retalil lin matkˈab chiru xban nak cui tzˈi̱banbil saˈ incˈabaˈ, ut cui cuan retalil li matkˈab chiru, incˈaˈ naru xjalbal ru li cˈaˈru tzˈi̱banbil, chan li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ junpa̱t queˈbokeˈ laj tzˈi̱b li nequeˈcˈanjelac chiru li rey saˈ li oxib xcaˈcˈa̱l xbe li rox po Siván xcˈabaˈ. Ut queˈxtzˈi̱ba chixjunil li quixye laj Mardoqueo. Li hu quicuulac saˈ li jun ciento riqˈuin cuukub xcaˈcˈa̱l chi tenamit li cuanqueb rubel xcuanquil li rey saˈ li tenamit La India, toj saˈ li tenamit Etiopía. Li hu quicuulac riqˈuineb laj judío ut riqˈuineb li cuanqueb xcuanquil ut riqˈuineb ajcuiˈ li nequeˈtaklan saˈ xbe̱neb li soldado. Li hu quitzˈi̱ba̱c saˈ li ra̱tinoba̱leb ut joˈ nequeˈtzˈi̱bac saˈ li junju̱nk chi tenamit. Ut quitzˈi̱ba̱c ajcuiˈ li hu saˈ li ra̱tinoba̱leb laj judío ut joˈ nequeˈtzˈi̱bac eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Mardoqueo quixtzˈi̱ba li hu saˈ xcˈabaˈ li rey ut quixqˈue retalil lix matkˈab li rey chiruheb li hu. Quixtaklaheb li cui̱nk chixcanabanquileb li hu. Queˈco̱eb chirixeb lix cacua̱y li rey, li kˈaxal cau nequeˈa̱linac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li hu li quixtakla li rey quiyeheˈ reheb laj judío nak teˈxchˈutub ribeb saˈ li junju̱nk chi tenamit cuanqueb cuiˈ, ut teˈpletik re xcolbaleb rib chiruheb li xicˈ nequeˈiloc reheb. Ta̱ru̱k teˈxcamsiheb ut teˈxsach ruheb yalak ani li teˈcha̱lk chi camsi̱nc reheb aˈ yal bar xtenamiteb, usta cui̱nk, usta ixk, usta cocˈal. Ut teˈxxoc li cˈaˈru cuan reheb, chan li rey saˈ li hu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil aˈin teˈxba̱nu chiru jun cutan, saˈ li oxlaju xbe li po Adar. Aˈan lix cablaju po re li chihab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li hu aˈin li quixtakla li rey quicana joˈ chakˈrab ut qui-el resilal saˈ chixjunileb li tenamit re nak ac cauresinbilakeb laj judío chi numta̱c saˈ xbe̱neb li xicˈ nequeˈiloc reheb nak ta̱cuulak xkˈehil li ac yebil resil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb lix takl li rey queˈco̱eb saˈ junpa̱t chirixeb lix cacua̱y li rey, li kˈaxal cau nequeˈa̱linac, joˈ quiyeheˈ reheb xban li rey. Ut qui-el ajcuiˈ resilal li hu saˈ li tenamit Suza bar cuan cuiˈ li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak laj Mardoqueo qui-el riqˈuin li rey cuan chirix li cha̱bil akˈ joˈ narocsi li rey, rax ut sak. Cuan saˈ xjolom jun nimla corona oro. Ut cuan li tˈicr saˈ xbe̱n li rakˈ. Li tˈicr aˈan yi̱banbil riqˈuin cha̱bil tˈicr lino morado. Nak queˈril laj Mardoqueo, cˈajoˈ nak queˈsahoˈ xchˈo̱l li cuanqueb saˈ li tenamit Suza.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb laj judío queˈsahoˈ xchˈo̱l ut queˈqˈueheˈ xlokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ li junju̱nk chi tenamit li quitakla̱c cuiˈ li chakˈrab li quixqˈue li rey, cˈajoˈ nak quisahoˈ saˈ xchˈo̱leb laj judío ut queˈninkˈei̱c xban nak aˈan jun nimla cutan chokˈ reheb. Ut nabaleb li ma̱cuaˈeb aj judío queˈoc saˈ xya̱nkeb xban nak qui-oc xxiuheb xbaneb laj judío.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Esther-7.html>&larr;</a>&nbsp;&nbsp;<font class=titleType><b>Esther (8/10)</b></font>&nbsp;&nbsp;<a href=Simple-Esther-9.html>&rarr;</a>
</td></tr></table>


</body></html>
