<html><head><title>
Jeremiah (18/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-17.html>&larr;</a>&nbsp;&nbsp;<font class=titleType><b>Jeremiah (18/52)</b></font>&nbsp;&nbsp;<a href=Simple-Jeremiah-19.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quia̱tinac riqˈuin laj Jeremías ut quixye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Anakcuan tatxic saˈ rochoch laj pacˈonel ut aran ta̱cuabi li tinye a̱cue, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak co̱in saˈ rochoch laj pacˈonel ut aˈan yo̱ chi pacˈoc saˈ xbe̱n lix pacˈleba̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li cuc yo̱ chixyi̱banquil qui-ukˈeˈ saˈ rukˈ. Ut laj pacˈonel quixyokˈi cuiˈchic li seb ut quixyi̱b jun chic li cuc joˈ quiraj aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>—¿Ma incˈaˈ ta biˈ ta̱ru̱k tinba̱nu e̱re la̱ex ralal xcˈajol laj Israel joˈ naxba̱nu laj pacˈonel aˈin? La̱ex cuanquex saˈ cuukˈ joˈ nak li seb cuan saˈ rukˈ laj pacˈonel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in naru ninsach ru junak li tenamit saˈ junpa̱t joˈ ajcuiˈ li cuanqueb xcuanquil. Naru tincuisiheb saˈ xnaˈajeb, tinjucˈ ut tinsacheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan cui eb li tenamit aˈin teˈxjal xcˈaˈux ut teˈxcanab xba̱nunquil li ma̱usilal, la̱in tincuil xtokˈoba̱l ruheb ut incˈaˈ chic tinrahobtesiheb joˈ xincˈoxla xba̱nunquil reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in naru tincuaclesi saˈ junpa̱t junak li tenamit ut tinqˈue xcuanquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan, cui eb li tenamit aˈan nequeˈxkˈet li cua̱tin ut nequeˈxba̱nu li ma̱usilal, incˈaˈ chic tinba̱nu usilal reheb li xincˈoxla xba̱nunquil, chan li Ka̱cuaˈ Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak ta̱ye reheb li cuanqueb Judá ut reheb li cuanqueb Jerusalén nak joˈcaˈin naxye li Ka̱cuaˈ: La̱in oc cue chixqˈuebal li raylal saˈ e̱be̱n. Yo̱quin chixcˈu̱banquil ru cˈaˈru tinba̱nu re e̱sachbal. Joˈcan nak canabomak le̱ ma̱usilal. Jalomak e̱cˈaˈux ut yi̱bomak le̱ yuˈam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan eb aˈan teˈxye, “Ma̱cˈaˈ na-oc cuiˈ li cˈaˈru yo̱cat chixyebal. Takaba̱nu cˈaˈru nakaj la̱o. Takaba̱nu li ma̱usilal li nakacˈoxla xba̱nunquil,” chaˈakeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak li Ka̱cuaˈ naxye: —Patzˈomak saˈ eb li xni̱nkal ru tenamit ma quicˈulman na jun sutak chi joˈcaˈin. Abanan eb laj Israel queˈxba̱nu chi joˈcan. Kˈaxal yibru queˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>¿Ma naru ta biˈ napaltoˈ li nieve saˈ eb li tzu̱l li cuanqueb Líbano? ¿Ma naru ta biˈ nachakic li nimaˈ li nachal chak chi najt?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Abanan eb lin tenamit xineˈxtzˈekta̱na. Incˈaˈ chic niquineˈxlokˈoni. Aˈ chic li jalanil dios nequeˈxlokˈoni ut nequeˈxcˈat li pom chiru. Queˈxcanab xba̱nunquil li ti̱quilal li queˈxba̱nu junxil. Junes chic li incˈaˈ us nequeˈxba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak lix naˈajeb ta̱cana̱k joˈ chaki chˈochˈ. Junelic ta̱hobekˈ. Chixjunileb li tenamit li teˈnumekˈ aran teˈxsach xchˈo̱leb chirilbal ut teˈrecˈasi lix jolomeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chanchan nak nachal li tikcual ikˈ nak tinjeqˈuiheb laj Israel nak teˈe̱lelik chiruheb li xicˈ nequeˈiloc reheb. Tintzˈekta̱naheb ut incˈaˈ tintenkˈaheb nak ta̱cha̱lk li raylal saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li tenamit queˈxye: —Takacˈu̱b ru cˈaˈru takaba̱nu riqˈuin laj Jeremías. Moco palta tixba̱nu chiku. Eb laj tij junelic teˈxcˈut chiku li cˈaˈru naxye li chakˈrab. Eb li cuanqueb xnaˈleb junelic teˈxqˈue kanaˈleb ut eb li profeta junelic teˈxye ke li ra̱tin li Dios. Takajit laj Jeremías ut incˈaˈ takabi li cˈaˈru tixye, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Jeremías quixye: —At Ka̱cuaˈ, chacuabi lin tij. Chaqˈue taxak retal li cˈaˈru yo̱queb chixyebal chicuix eb li xicˈ nequeˈiloc cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>¿Ma naru ta biˈ ta̱kˈajca̱mu̱k li us riqˈuin li ma̱usilal? Eb aˈan chanchan nak ac xeˈxbec injulel. Jultic a̱cue nak xincol rixeb cha̱cuu. Us xina̱tinac chirixeb re nak incˈaˈ ta̱qˈueheb chixtojbal xma̱queb xban a̱joskˈil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anakcuan ta̱takla taxak li cueˈej saˈ xbe̱neb li ralal xcˈajoleb. Cheˈcamsi̱k ta riqˈuin chˈi̱chˈ. Eb li ixakilbej cheˈcana̱k chi ma̱cˈaˈak chic lix cocˈaleb ut chi ma̱cˈaˈak chic lix be̱lomeb. Eb li be̱lomej cheˈca̱mk ut eb li toj sa̱jeb cheˈcamsi̱k saˈ li ple̱t.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chataklaheb li xicˈ nequeˈiloc reheb chi pletic riqˈuineb chi ma̱cˈaˈ saˈ xchˈo̱leb xban nak eb aˈan xeˈxbec li jul re intˈanbal ut xeˈxqˈue li raˈal re inchapbal. Japjo̱k ta reheb xban xxiuheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>At Ka̱cuaˈ, la̱at nacanau nak xeˈxcˈu̱b ru incamsinquil. Ma̱cuy xma̱queb ut misach taxak saˈ a̱chˈo̱l li ma̱usilal xeˈxba̱nu. Teˈsachekˈ taxak ruheb. Chaqˈueheb ta chixtojbal lix ma̱queb nak yo̱ a̱joskˈil saˈ xbe̱neb, chan laj Jeremías.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-17.html>&larr;</a>&nbsp;&nbsp;<font class=titleType><b>Jeremiah (18/52)</b></font>&nbsp;&nbsp;<a href=Simple-Jeremiah-19.html>&rarr;</a>
</td></tr></table>


</body></html>
