<html><head><title>
Nehemiah (4/13)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-3.html>&larr;</a>&nbsp;&nbsp;<font class=titleType><b>Nehemiah (4/13)</b></font>&nbsp;&nbsp;<a href=Simple-Nehemiah-5.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈ nak quichal xjoskˈil laj Sanbalat nak quirabi nak yo̱co cuiˈchic chixyi̱banquil li tzˈac ut xban xjoskˈil qui-oc chikahobbal la̱o aj judío.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye reheb li rochben ut reheb li soldado aj Samaria: —¿Cˈaˈru yo̱queb chixba̱nunquil eb laj judío? ¿Ma cuan ta biˈ xmetzˈe̱u eb aˈan? ¿Cˈaˈru yo̱queb chixcˈoxlanquil? ¿Ma nequeˈxcˈoxla ta biˈ nak ta̱ru̱k teˈxqˈue cuiˈchic lix mayejeb? ¿Ma teˈxchoy ta biˈ xyi̱banquil li tzˈac chiru jun cutan? ¿Ma ta̱ru̱k ta biˈ teˈrisi saˈ li poks li pec ut teˈxyi̱b cuiˈchic li tzˈac riqˈuin li pec li ac xcˈat? chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Tobías, Amón xtenamit, cuan rochben laj Sanbalat. Quixye re: —Ilomak li tzˈac li yo̱queb chixyi̱banquil riqˈuin li pec. Cui ta̱takekˈ raj junak yac saˈ xbe̱n, yal aˈan raj ta̱tˈanok re, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in quintijoc ut quinye re li Dios: —At Ka̱cuaˈ at inDios chacuabi taxak chanru nak yo̱queb chikahobbal ut yo̱queb chikatzˈekta̱nanquil. Li tzˈekta̱na̱nc li yo̱queb chixba̱nunquil ke chisukˈi̱k taxak saˈ xbe̱neb. Cheˈchapekˈ ta xbaneb li xicˈ nequeˈiloc reheb ut cheˈcˈamekˈ ta saˈ jalan tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Incˈaˈ taxak ta̱cuy xma̱queb ut incˈaˈ taxak ta̱sachk saˈ a̱chˈo̱l li ma̱usilal li yo̱queb chixba̱nunquil ke xban nak yo̱queb xjoskˈil saˈ kabe̱n nak yo̱co chixyi̱banquil li tzˈac, chanquin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quicuulac yitok xteram li tzˈac kayi̱b xban nak li tenamit queˈxqˈue xchˈo̱l chi cˈanjelac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cˈajoˈ nak queˈjoskˈoˈ laj Sanbalat ut laj Tobías nak queˈrabi nak ma̱ bar chic teto re li tzˈac li sutsu cuiˈ li tenamit Jerusalén. Ut queˈjoskˈoˈ ajcuiˈ eb laj árabes, eb laj amonita ut eb laj Asdod.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb queˈxjunaji ribeb chixcˈu̱banquil chanru nak ta̱ru̱k teˈcha̱lk chi pletic kiqˈuin re kaqˈuebal saˈ chˈaˈajquilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak cotijoc chiru li kaDios ut kaxakabeb laj cˈacˈalenel chi kˈek ut chi cutan re rilbaleb nak teˈcha̱lk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Judá queˈxye: —Ma̱cˈaˈeb chic xmetzˈe̱u laj i̱kanel. Incˈaˈ chic nequeˈxcuy ut toj cuan li tzˈac li puqˈuinbil isi̱c ta̱raj. Incˈaˈ chic ta̱ru̱k takayi̱b li tzˈac, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li xicˈ nequeˈiloc ke queˈxcˈoxla nak la̱o incˈaˈ takaqˈue retal li cˈaˈru yo̱queb chixcˈoxlanquil saˈ kabe̱n. Saˈ xchˈo̱leb aˈan nak incˈaˈ takil nak teˈoc saˈ li katenamit chikacamsinquil re nak takacanab xba̱nunquil li cˈanjel aˈin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan eb laj judío li cuanqueb nachˈ riqˈuineb li xicˈ nequeˈiloc ke queˈrabi cˈaˈru yo̱queb chixcˈu̱banquil saˈ kabe̱n ut coleˈxye ke nabal sut bar teˈoc chak nak teˈcha̱lk chi pletic kiqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in quebintakla li junju̱nk cabal re nak teˈxakli̱k chirix li tzˈac bar cubenak cuiˈ xteram joˈ ajcuiˈ saˈ xya̱nk li tzˈac li toj ma̱jiˈ naxcˈul rib. Cua̱nkeb xchˈi̱chˈ re camsi̱nc, cua̱nkeb xla̱ns ut cua̱nkeb ajcuiˈ xtzimaj saˈ rukˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak queˈcuil nak cuanqueb saˈ xnaˈajeb, quinxakli chiruheb ut quina̱tinac riqˈuineb li queˈtaklan ut eb li queˈcˈamoc be joˈqueb ajcuiˈ chixjunileb li tenamit. Quinye reheb: —Mexxucuac chiruheb. Julticak e̱re nak li Ka̱cuaˈ li nakaxucua ru, aˈan kˈaxal nim xcuanquil. Pletinkex re xcolbaleb le̱ rech tenamitil, ut le̱ ralal e̱cˈajol ut re ajcuiˈ xcolbal rix le̱ rixakil joˈ ajcuiˈ le̱ jun cablal, chanquin reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li xicˈ nequeˈiloc ke queˈrabi resil nak la̱o kaqˈue retal li cˈaˈru queˈxcˈu̱b ru saˈ kabe̱n. Ut queˈxqˈue ajcuiˈ retal nak li Dios quixpoˈ ru li cˈaˈru queˈxcˈoxla xba̱nunquil ke. Ut nak ac xcˈulman aˈan co-oc cuiˈchic chikajunilo chixyi̱banquil li tzˈac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chalen saˈ li cutan aˈan yijach li nequeˈcˈanjelac chicuu yo̱queb chixyi̱banquil li tzˈac ut li yijach chic cuanqueb xchˈi̱chˈeb re camsi̱nc, cuanqueb xla̱ns, ut cuanqueb ajcuiˈ lix tzimaj saˈ rukˈeb. Ut cuanqueb ajcuiˈ xchˈi̱chˈ re xcolbal ribeb. Ut eb li nequeˈtaklan saˈ li tenamit Judá cuanqueb aran ut yo̱queb chi oque̱nc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li yo̱queb chi yi̱ba̱nc re li tzˈac joˈ ajcuiˈ li yo̱queb chi i̱ka̱nc riqˈuin jun li rukˈ yo̱queb chi cˈanjelac ut riqˈuin li rukˈ jun chic chapcho lix chˈi̱chˈeb re pletic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb li yo̱queb chi yi̱ba̱nc re li tzˈac bacˈbo lix chˈi̱chˈeb re pletic saˈ xcˈa̱mal xsaˈeb nak yo̱queb chi cˈanjelac. Ut li naya̱basin re li trompeta, aˈan cuan chincˈatk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quinye reheb li queˈtaklan ut eb li queˈcˈamoc be joˈqueb ajcuiˈ chixjunileb li tenamit: —Li cˈanjel aˈin kˈaxal nim ut kˈaxal nabal. Ut la̱o nak yo̱co chixyi̱banquil li tzˈac najt kaya̱nk chikajunju̱nkal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li bar te̱rabi cuiˈ chi ecˈa̱nc li trompeta, aran texxic chixchˈutubanquil e̱rib kiqˈuin. Ut li Ka̱cuaˈ li kaDios, aˈan ta̱tenkˈa̱nk ke chi pletic, chanquin reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin nak quiru kaba̱nu li cˈanjel aˈin. Yijach laj cˈanjel cuanqueb xchˈi̱chˈeb re pletic saˈ rukˈeb chalen ekˈela toj nocox-ecuu̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quinye ajcuiˈ reheb li tenamit nak chixjunileb teˈcana̱k saˈ li tenamit Jerusalén, joˈ li nequeˈtaklan, joˈqueb ajcuiˈ li nequeˈtenkˈan reheb. Chi kˈek teˈxcˈacˈale li tenamit ut chi cutan teˈxyi̱b li tzˈac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in incˈaˈ quicuisi li cuakˈ chicuix nak oc cue chi cua̱rc. Chi moco eb li cuechˈalal, chi moco li queˈtenkˈan cue, chi moco li soldado li queˈchal chicuix queˈrisi li rakˈeb. Caˈaj cuiˈ nak noco-atin nakisi li kakˈ chikix.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Nehemiah-3.html>&larr;</a>&nbsp;&nbsp;<font class=titleType><b>Nehemiah (4/13)</b></font>&nbsp;&nbsp;<a href=Simple-Nehemiah-5.html>&rarr;</a>
</td></tr></table>


</body></html>
