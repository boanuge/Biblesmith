<html><head><title>
Jeremiah (50/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-49.html>&larr;</a>&nbsp;&nbsp;<font class=titleType><b>Jeremiah (50/52)</b></font>&nbsp;&nbsp;<a href=Simple-Jeremiah-51.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Aˈan aˈin li quixye li Ka̱cuaˈ re li profeta Jeremías chirix li naˈajej Babilonia joˈ eb ajcuiˈ li cuanqueb aran.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixye re: —Yehomak resil nak eb laj Babilonia teˈchapekˈ. Taksihomak li bandera ut yehomak resilal saˈ chixjunileb li xni̱nkal ru tenamit. Ma̱cˈaˈ te̱muk chiruheb. Te̱ye: “Li naˈajej Babilonia ta̱chapekˈ. Li yi̱banbil dios Bel ta̱cˈutekˈ xxuta̱n ut li yi̱banbil dios Merodac ta̱jorekˈ. Chixjunileb li jalam u̱ch li cuanqueb Babilonia telajeˈsachekˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jun li nimla tenamit ta̱cha̱lk chak saˈ li norte chi pletic riqˈuineb laj Babilonia ut tixsach ruheb. Ma̱cˈaˈ chic ta̱cua̱nk aran, chi moco cristian, chi moco xul.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱cuulak xkˈehil nak eb li ralal xcˈajol laj Israel, ut eb li ralal xcˈajol laj Judá teˈcha̱lk chinsicˈbal la̱in lix Dioseb. Yo̱keb chi ya̱bac nak teˈcha̱lk chinsicˈbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Teˈxpatzˈ bar cuan li be li naxic Sión ut aran teˈxic. Ut teˈxye, “Cha̱lkex ut takacˈam cuiˈchic kib saˈ usilal riqˈuin li Ka̱cuaˈ. Takaba̱nu jun li contrato riqˈuin li Ka̱cuaˈ chi junelic re nak incˈaˈ ta̱sachk saˈ kachˈo̱l,” chaˈakeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb lin tenamit chanchaneb li carner li queˈbalakˈi̱c xbaneb laj ilol reheb ut queˈxchaˈchaˈi ribeb yalak bar saˈ xya̱nkeb li cocˈ bol ut eb li tzu̱l. Quisach chiruheb lix naˈajeb li teˈhila̱nk raj cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chixjunileb li teˈtaˈok reheb teˈxsach ruheb. Ut eb li xicˈ nequeˈiloc reheb teˈxye, “La̱o ma̱cˈaˈ kama̱c. Eb aˈan ban queˈma̱cob chiru li Ka̱cuaˈ li narakoc a̱tin saˈ ti̱quilal. Queˈma̱cob chiru li Ka̱cuaˈ Dios li xyoˈoneb lix xeˈto̱nil yucuaˈeb.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Elenkex Babilonia. Canabomak lix naˈajeb. Chanchanakex li chiba̱t li nequeˈcˈamoc be chiruheb li jun chˈol chic chiba̱t.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinqˈue saˈ xchˈo̱leb li xni̱nkal ru tenamit li cuanqueb saˈ li norte nak teˈxjunaji ribeb ut teˈcha̱lk chi pletic riqˈuineb laj Babilonia. Saˈ li norte teˈcha̱lk li teˈnumta̱k saˈ xbe̱neb. Teˈxnau chi us cutuc riqˈuin tzimaj ut ti̱cak rukˈeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak ta̱elkˈa̱k li cˈaˈru reheb laj Babilonia. Chixjunileb li xicˈ nequeˈiloc reheb teˈxcˈam nabal li cˈaˈru teˈraj toj ta̱cˈojla̱k xchˈo̱leb, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —La̱ex aj Babilonia, la̱ex xerecˈa xsahil nak xenumta saˈ xbe̱neb lin tenamit ut xemakˈ chiruheb li cˈaˈru reheb ut sa saˈ e̱chˈo̱l. Chanchanex li cuacax li napiscˈoc saˈ pachˈayaˈ, malaj ut chanchanex li cacua̱y li naxjap re xban xsahil xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan le̱ tenamit la̱ex ta̱isi̱k xlokˈal. Li tenamit li xexyoˈla cuiˈ ta̱cˈutekˈ xxuta̱n usta kˈaxal lokˈ nak quicuan. Aˈanak li kˈaxal caˈchˈin xcuanquil saˈ xya̱nkeb chixjunileb li tenamit. Ta̱sukˈisi̱k chokˈ chaki chˈochˈ ut ma̱cˈaˈak cuan chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak yo̱ injoskˈil saˈ xbe̱neb ma̱ ani ta̱cana̱k Babilonia. Ta̱canaba̱k chi juqˈuinbil chixjunil ut chixjunileb li teˈnumekˈ aran teˈsach xchˈo̱leb chirilbal ut teˈxhob xban li raylal xcˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex li nequenau cutuc riqˈuin tzimaj xaklinkex saˈ le̱ naˈaj. Te̱sut rix li naˈajej Babilonia ut cutumak le̱ tzimaj. Ma̱ jun te̱col xban nak eb aˈan xeˈma̱cob chiru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Japomak e̱re chi xjun sutam li tenamit xban nak eb laj Babilonia teˈxkˈaxtesi ribeb saˈ e̱rukˈ. Yo̱queb chi tˈanecˈ li cab li najt xteram ut teˈtˈanekˈ li tzˈac li sutsu cuiˈ li tenamit. Xcuulac li ho̱nal nak li Ka̱cuaˈ tixqˈue re̱kaj li raylal li queˈxba̱nu eb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Me̱canabeb chi a̱uc eb laj Babilonia chi moco te̱canabeb chi kˈoloc saˈ xkˈehil li kˈoloc. Xban li ple̱t eb li jalaneb xtenamit teˈe̱lelik ut teˈxic saˈ lix tenamiteb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel chanchaneb li queto̱mk li queˈxjeqˈui ribeb nak li cakcoj quichal chira̱linanquileb. Li xbe̱n li quichal chi sachoc reheb, aˈan lix reyeb laj Asiria. Ut li xcab li quichal chi sachoc reheb, aˈan laj Nabucodonosor lix reyeb laj Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin naxye li Ka̱cuaˈ li nimajcual Dios, lix Dioseb laj Israel: —La̱in tinqˈue chixtojbal xma̱c lix reyeb laj Babilonia ut lix naˈajeb joˈ nak xinqˈue chixtojbal xma̱c lix reyeb laj Asiria.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinqˈueheb cuiˈchic laj Israel saˈ lix naˈajeb. Chanchanakeb li carner li nequeˈichajib aran Carmelo ut Basán. Ut teˈxtzaca ajcuiˈ li ru li acui̱mk li na-el saˈ lix naˈajeb li ralal xcˈajol laj Efraín ut Galaad toj retal ta̱cˈojla̱k xchˈo̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan eb laj Israel ut eb laj Judá ma̱cˈaˈak xma̱queb xban nak la̱in tincuy tinsach lix ma̱queb li joˈ qˈuial chic xeˈcana, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —Ayukex chi pletic riqˈuineb li cuanqueb Merataim ut Pecod, ut camsihomakeb. Ba̱nuhomak li cˈaˈru xexintakla cuiˈ, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Yo̱ chi abi̱c li choki̱nc nak yo̱queb chi pletic. Yo̱ chi abi̱c resil li nimla raylal li yo̱queb chixcˈulbal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ilomak chanru nak xeˈosoˈ eb laj Babilonia. Ilomak chanru nak xsacheˈ lix cuanquil. Aˈan li cau nataklan saˈ xbe̱neb li tenamit junxil. Chanchan li martillo. Abanan anakcuan xeˈsacheˈ ru saˈ xya̱nkeb li xni̱nkal tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan nak la̱in xinqˈue jun li raˈal re e̱chapbal, la̱ex aj Babilonia. Ut chi ma̱cˈaˈ saˈ e̱chˈo̱l xextˈaneˈ saˈ li raˈal. Xextaˈeˈ ut xexchapeˈ xban nak xekˈetkˈeti e̱rib chicuu la̱in li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chanchan nak li Ka̱cuaˈ quixte li ochoch li xocxo cuiˈ lix chˈi̱chˈ re pletic. Quirisi chak lix cˈanjeleba̱l xban nak yo̱ xjoskˈil. Quixba̱nu chi joˈcan xban nak cuan li cˈaˈru tixba̱nu aran Babilonia li Ka̱cuaˈ li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱ex aj najtil tenamit, quimkex chi pletic riqˈuineb laj Babilonia. Tehomak li naˈajej li xocxo cuiˈ li ru li trigo. Te̱sach ruheb chi junaj cua ut te̱canabeb chi tu̱btu. Ma̱ ani ta̱canaba̱k chi yoˈyo saˈ xya̱nkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Camsihomakeb chixjunil li cui̱nk li toj sa̱jeb. Chanchanakeb li cuacax li yo̱queb chi xic chi camsi̱c. Raylal ta̱cha̱lk saˈ xbe̱neb laj Babilonia xban nak xcuulac xkˈehil nak teˈqˈuehekˈ chi xtojbal rix lix ma̱queb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Cuanqueb li queˈe̱lelic Babilonia ut queˈco̱eb Jerusalén ut yo̱queb chixserakˈinquil chanru nak li Ka̱cuaˈ li kaDios quixqˈue re̱kaj li incˈaˈ us li queˈxba̱nu eb laj Babilonia re lix templo li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Bokomakeb li nequeˈxnau cutuc riqˈuin tzimaj re teˈpletik riqˈuineb laj Babilonia. Ut teˈxyi̱b lix muheba̱leb chi xjun sutam li tenamit ut ma̱ ani teˈxcanab chi e̱lelic. Qˈuehomak re̱kaj li ma̱usilal li queˈxba̱nu xban nak queˈxkˈetkˈeti ribeb chiru li Ka̱cuaˈ, lix santil Dioseb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak eb li cui̱nk li toj sa̱jeb teˈcamsi̱k saˈ eb li be ut eb lix soldados teˈsachekˈ ru saˈ li ple̱t saˈ li cutan aˈan, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li nimajcual Dios tinsach e̱ru la̱ex aj Babilonia, xban nak xekˈetkˈeti e̱rib chicuu. Xcuulac xkˈehil nak la̱in texinqˈue chixtojbal rix li ma̱c xeba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Babilonia li kˈetkˈeteb teˈxtich li rokeb ut teˈtˈanekˈ ut ma̱ ani tixtenkˈaheb chi cuaclic. La̱in tinqˈue xxamlel li tenamit ut ta̱cˈatekˈ chixjunil li cuan chi xjun sutam, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin naxye li Ka̱cuaˈ li nimajcual Dios: —Eb li ralal xcˈajol laj Israel ut eb li ralal xcˈajol laj Judá rahobtesinbileb xbaneb li tenamit li queˈcˈamoc reheb chi pre̱xil ut incˈaˈ nequeˈxcanabeb chi xic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan li ani ta̱colok reheb, aˈan cau rib. “Nimajcual Dios” xcˈabaˈ. Relic chi ya̱l aˈan ta̱oque̱nk chirixeb re nak naru teˈcua̱nk saˈ tuktu̱quil usilal saˈ lix naˈajeb. Abanan eb laj Babilonia ta̱cha̱lk raylal saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ naxye: —Eb laj Babilonia teˈcamsi̱k saˈ li ple̱t. Teˈcamsi̱k chixjunileb li tenamit li cuanqueb Babilonia joˈ eb ajcuiˈ li nequeˈtaklan ut eb li cuanqueb xnaˈleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱cha̱lk li ple̱t saˈ xbe̱neb laj kˈe ut teˈsachk xnaˈlebeb. Ta̱cha̱lk li ple̱t saˈ xbe̱neb li cauheb rib ut teˈxucuak.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈcamsi̱k saˈ li ple̱t eb li cacua̱y ut teˈsachekˈ ru li carruajes. Ut teˈcamsi̱k li jalaneb xtenamiteb li cuanqueb saˈ xya̱nkeb. Chanchanakeb chic ixk. Teˈsachekˈ ru li raro xbaneb ut ta̱cˈamekˈ lix biomaleb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Telajeˈchakik chixjunil li haˈ li cuan aran xban nak li tenamit aˈan xnaˈajeb li jalanil dios. Xban lix dioseb xeˈtontoˈ xjolomeb laj Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak li nimla tenamit Babilonia ta̱sukˈi̱k chokˈ chaki chˈochˈ. Eb laj xoj ut eb li avestruz, ut eb li joskˈ aj xul re li chaki chˈochˈ teˈcua̱nk aran. Ma̱ jaruj chic teˈcua̱nk cristian aran chalen anakcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈ quinba̱nu reheb li tenamit Sodoma ut Gomorra ut eb li tenamit li cuanqueb chi xjun sutam, joˈcan ajcuiˈ tinba̱nu re li tenamit Babilonia ut eb li cuanqueb chi xjun sutam. Ma̱ ani chic ta̱cua̱nk saˈ li naˈajej aˈan, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Qˈuehomak retal. Yo̱queb chak chi cha̱lc eb li soldado saˈ li nimla tenamit li cuan saˈ li norte. Rochbeneb aˈan cuanqueb nabaleb li rey li teˈcha̱lk saˈ chixjunil li ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cuanqueb xtzimaj ut cuanqueb xla̱ns. Kˈaxal joskˈeb. Ma̱ ani nequeˈril xtokˈoba̱l ru. Nak nequeˈxjap re chanchaneb li palau li cau na-ecˈan. Yo̱queb chi cha̱lc chirix cacua̱y. Ac cauresinbileb re teˈcha̱lk chi pletic e̱riqˈuin la̱ex aj Babilonia.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix reyeb laj Babilonia quirabi resil li ple̱t li xchal saˈ xbe̱neb. Ma̱cˈaˈ chic xmetzˈe̱u quicana xban xcˈaˈux. Cˈajoˈ xrahil saˈ xchˈo̱l. Chanchan li raylal li naxcˈul li ixk nak oc re chi qˈuira̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tincuisiheb laj Babilonia saˈ lix naˈajeb chi junpa̱t. Chanchanakin jun li cakcoj li na-el saˈ li qˈuicheˈ chire li nimaˈ Jordán chixsicˈbal xtzacae̱mk. La̱in tinsicˈ ru junak ut aˈan tinqˈue chi cˈanjelac saˈ li naˈajej aˈan. ¿Ma ma̱cuaˈ ta biˈ la̱in ya̱l cue? ¿Ma cuan ta biˈ junak ta̱numta̱k chicuu la̱in? ¿Ma cuan ta biˈ junak ta̱ru̱k tixxakab rib chicuu? chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abihomak li cˈaˈru quixcˈu̱b ru xba̱nunquil reheb laj Babilonia li Ka̱cuaˈ. Abihomak li cˈaˈru tixba̱nu reheb li cuanqueb Babilonia. Quelonbil nak teˈisi̱k li cocˈal saˈ li tenamit aˈan ut ta̱sachekˈ ru lix naˈajeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>46.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak teˈrabi nak quichapeˈ li tenamit Babilonia, chixjunileb li cuanqueb saˈ ruchichˈochˈ sicsotkeb xbaneb xxiu. Ut lix ya̱beb ta̱abi̱k saˈ lix ni̱nkal tenamit.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-49.html>&larr;</a>&nbsp;&nbsp;<font class=titleType><b>Jeremiah (50/52)</b></font>&nbsp;&nbsp;<a href=Simple-Jeremiah-51.html>&rarr;</a>
</td></tr></table>


</body></html>
