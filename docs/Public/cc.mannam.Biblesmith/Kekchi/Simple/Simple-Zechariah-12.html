<html><head><title>
Zechariah (12/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-11.html>&larr;</a>&nbsp;&nbsp;<font class=titleType><b>Zechariah (12/14)</b></font>&nbsp;&nbsp;<a href=Simple-Zechariah-13.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ li kˈaxal nim xcuanquil li quiyi̱ban re li choxa ut quixakaban re li ruchichˈochˈ saˈ xnaˈaj, li quiqˈuehoc xmusikˈ li cui̱nk, aˈan li xyehoc re aˈin chirix li tenamit Israel:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—La̱in tinqˈue xcuanquileb laj Jerusalén. Ut eb li xicˈ nequeˈiloc reheb teˈxucuak nak teˈcha̱lk chi pletic riqˈuineb ut riqˈuineb li jun chˈol chic li tenamit li cuanqueb xcue̱nt Judá. Nak teˈril li tenamit Jerusalén sicsotkeb xbaneb xxiu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut saˈeb li cutan aˈan la̱in tinqˈue cuiˈchic xcuanquileb laj Jerusalén. Chanchanakeb chic jun li pec kˈaxal a̱l. Ut chixjunileb li xni̱nkal ru tenamit teˈxjunaji ribeb ut teˈxyal numta̱c saˈ xbe̱neb laj Jerusalén. Abanan incˈaˈ teˈxcuy xmetzˈe̱uheb laj Jerusalén. Kˈaxal ra teˈxcˈul.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tinqˈueheb xxiu lix cacua̱yeb li teˈcha̱lk chi pletic. Ut tinsach xnaˈlebeb li cuanqueb chirix. Tinqˈueheb chi mutzˈocˈ li cacua̱y. Abanan li ralal xcˈajol laj Judá la̱in tincolok reheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut eb li nequeˈcˈamoc be saˈ xya̱nkeb laj Judá teˈxye saˈ xchˈo̱leb: Li nimajcual Dios, aˈan li kaDios la̱o li cuanco Jerusalén. Ut aˈan li naqˈuehoc kametzˈe̱u, chaˈkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan la̱in tinqˈueheb xcuanquil laj cˈamol be saˈ xya̱nkeb li ralal xcˈajol laj Judá re nak teˈnumta̱k saˈ xbe̱neb chixjunileb li cuanqueb chi xjun sutam. Eb laj Judá chanchanakeb li ru xam li nacˈatoc re li siˈ. Chanchanakeb li xam li nanak saˈ xya̱nk li qˈuim li nacˈat saˈ junpa̱t. Eb laj Judá teˈxsach ruheb li cuanqueb chi xjun sutam ut teˈcua̱nk cuiˈchic saˈ lix naˈajeb aran Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan xbe̱n cua tincoleb li ralal xcˈajol laj Judá, re nak eb li ralal xcˈajol laj David li cuanqueb saˈ li tenamit Jerusalén incˈaˈ teˈxnimobresi ribeb chiruheb aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan li Ka̱cuaˈ tixcoleb li cuanqueb Jerusalén. Eb li ma̱cˈaˈeb xcuanquil saˈ xya̱nkeb, cauhakeb chic ribeb joˈ laj David. Eb li ralal xcˈajol laj David chanchanakeb li Dios ut chanchanakeb lix ángel li Ka̱cuaˈ li nacˈamoc be chiruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Saˈ eb li cutan aˈan la̱in tinsach chixjunil li xni̱nkal ru tenamit li teˈcha̱lk chi pletic riqˈuineb laj Jerusalén, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Ut la̱in tinjal xnaˈlebeb li ralal xcˈajol laj David joˈqueb ajcuiˈ chixjunileb li cuanqueb Jerusalén. Cha̱bilakeb chic ut junelic teˈtijok. Ut nak teˈril nak queˈxnumsi li chˈi̱chˈ saˈ lin tibel, teˈyotˈek xchˈo̱leb ut teˈya̱bak. Chanchanakeb li nequeˈya̱bac chirix xcamic li ralal li jun ajcuiˈ chiruheb. Malaj ut chanchanakeb li nequeˈya̱bac chirix xcamic li xbe̱n alalbej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan ta̱cua̱nk jun nimla rahil chˈo̱lej saˈ li tenamit Jerusalén, joˈ quicˈulman saˈ li naˈajej Hadadrimón, li cuan saˈ li ru takˈa Meguido.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban li raylal li teˈxcˈul teˈya̱bak li ralal xcˈajol laj David ut teˈya̱bak ajcuiˈ li ixakilbej xjuneseb. Ut joˈcan ajcuiˈ teˈxba̱nu li ralal xcˈajol laj Natán, joˈqueb ajcuiˈ li ixakilbej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut joˈcan ajcuiˈ teˈxba̱nu li ralal xcˈajol laj Leví, joˈqueb ajcuiˈ li ixakilbej. Ut joˈcan ajcuiˈ teˈxba̱nu li ralal xcˈajol laj Simei joˈqueb ajcuiˈ li ixakilbej.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan teˈxba̱nu chixjunileb laj Israel. Li junju̱nk xte̱paleb teˈya̱bak rochbeneb li ralal xcˈajol ut joˈcan ajcuiˈ teˈxba̱nu li ixakilbej.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-11.html>&larr;</a>&nbsp;&nbsp;<font class=titleType><b>Zechariah (12/14)</b></font>&nbsp;&nbsp;<a href=Simple-Zechariah-13.html>&rarr;</a>
</td></tr></table>


</body></html>
