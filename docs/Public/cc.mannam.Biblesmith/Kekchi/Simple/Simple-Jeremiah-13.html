<html><head><title>
Jeremiah (13/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-12.html>&larr;</a>&nbsp;&nbsp;<font class=titleType><b>Jeremiah (13/52)</b></font>&nbsp;&nbsp;<a href=Simple-Jeremiah-14.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut quixye cue li Ka̱cuaˈ: —Ayu, lokˈ chak junak xcˈa̱mal a̱saˈ xcomon li lino ut ta̱bacˈ cha̱saˈ nak toj ma̱jiˈ nacatzˈa saˈ haˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quinlokˈ li cˈa̱mal saˈ joˈ quixye cue li Ka̱cuaˈ ut quinbacˈ chinsaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quia̱tinac cuiˈchic cuiqˈuin xcaˈ sut ut quixye:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Cˈam li cˈa̱mal saˈ li xalokˈ li bacˈbo cha̱saˈ ut tatxic cuan cuiˈ li nimaˈ Eufrates. Aran ta̱muk li cˈa̱mal saˈ saˈ xjachalal li sako̱nac, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Co̱hin ut quinba̱nu joˈ quixye cue. Quinmuk li cˈa̱mal saˈ saˈ xjachalal li sako̱nac chire li nimaˈ Eufrates.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ac xnumeˈ chic nabal cutan nak quixye cuiˈchic cue li Ka̱cuaˈ: —Ayu cuan cuiˈ li nimaˈ Eufrates ut ta̱cˈam chak li cˈa̱mal saˈ li catintakla xmukbal, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quico̱hin cuan cuiˈ li nimaˈ Eufrates ut quinxoc chak li cˈa̱mal saˈ li bar quinmuk cuiˈ chak. Abanan nak quintau, ac kˈaynak chic ut ma̱cˈaˈ chic na-oc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tojoˈnak li Ka̱cuaˈ quia̱tinac cuiqˈuin ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Joˈ xcˈul li cˈa̱mal saˈ aˈin nak xkˈa, joˈcan ajcuiˈ teˈxcˈul eb laj Judá ut eb laj Jerusalén nak tincuisi lix kˈetkˈetileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li tenamit aˈin numtajenak lix ma̱usilaleb ut kˈaxal cauheb xchˈo̱l. Queˈxkˈet li cua̱tin ut queˈxcuikˈib ribeb chiruheb li jalanil dios re teˈxlokˈoni ut queˈcˈanjelac chiruheb. Joˈcan nak tinsacheb. Chanchanakeb chic li cˈa̱mal saˈ aˈin li ma̱cˈaˈ chic na-oc cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈ nak li cui̱nk naxbacˈ lix cˈa̱mal xsaˈ chi xsaˈ, joˈcan ajcuiˈ raj nak xcuaj nak cauhakeb xchˈo̱l lin tenamit cuiqˈuin. Aˈaneb raj lin tenamit. Aˈaneb raj li teˈqˈuehok inlokˈal ut teˈxnima raj cuu. Abanan eb aˈan incˈaˈ queˈraj. Queˈxkˈet ban li cua̱tin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye cue: —At Jeremías, ta̱ye reheb laj Israel nak chixjunileb li cuc teˈnujtesi̱k riqˈuin vino. Ut eb aˈan teˈxye: ¿Ma incˈaˈ ta biˈ nakanau nak eb li cuc naru teˈnujtesi̱k riqˈuin vino? chaˈakeb a̱cue.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut la̱at ta̱ye reheb, “Joˈcaˈin xye li Ka̱cuaˈ. Nak tinqˈue li raylal saˈ xbe̱neb, chanchan nak tinqˈueheb chirucˈ li vino ut chanchan nak teˈcala̱k chixjunileb li cuanqueb saˈ li naˈajej aˈin, joˈ eb ajcuiˈ li rey li ralal xcˈajoleb laj David, eb laj tij ut eb li profetas, joˈ eb ajcuiˈ laj Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut chirix aˈan la̱in tinqˈueheb chi camsi̱c, joˈ li yucuaˈbej joˈ eb ajcuiˈ li alalbej. Incˈaˈ tincuil xtokˈoba̱l ruheb chi moco tincuuxta̱na ruheb. Jun xiqueb nak teˈosokˈ,” chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Jeremías quixye reheb li tenamit: —La̱ex aj Israel, li Ka̱cuaˈ yo̱ chika̱tinanquil. Abihomak li cˈaˈru yo̱ chixyebal ut qˈuehomak retal. Me̱kˈetkˈeti e̱rib chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Qˈuehomak xlokˈal li Ka̱cuaˈ le̱ Dios nak toj ma̱jiˈ naxtakla li kˈojyi̱n ma̱re anchal te̱tich le̱ rok saˈ eb li tzu̱l xban nak kˈojyi̱n chic. Qˈuehomak xlokˈal li Ka̱cuaˈ nak toj ma̱jiˈ naxtakla li raylal li cha̱lc re saˈ e̱be̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan cui incˈaˈ nequex-abin chiru, la̱in tinya̱bak chi mukmu xban le̱ kˈetkˈetil. Cau tinya̱bak toj retal nak ta̱tˈuluk li xyaˈal cuu xban nak lix tenamit li Dios teˈchapekˈ ut teˈcˈamekˈ xbaneb li jalan tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Yehomak resil re li rey ut re li reina, “Cubsihomak e̱rib ut chunlankex saˈ chˈochˈ xban nak xcuulac xkˈehil nak ta̱isi̱k le̱ corona.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li tenamit li cuanqueb Neguev tzˈaptzˈo chic lix puertileb. Ut ma̱ ani chic ta̱ru̱k ta̱tehok re. Chixjunileb li cuanqueb Judá teˈchapekˈ ut teˈcˈamekˈ saˈ jalan tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ilomak ut qˈuehomak retal li yo̱queb chi cha̱lc saˈ li norte. ¿Bar cuanqueb li chˈinaˈusil tenamit li queˈkˈaxtesi̱c saˈ e̱rukˈ re te̱rileb?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye: —La̱ex aj Jerusalén, ¿cˈaˈru te̱ye nak texcana̱k rubel xcuanquileb li tenamit li xecˈojob e̱chˈo̱l saˈ xbe̱neb xban nak xecˈoxla nak e̱rami̱gueb? Kˈaxal ra te̱cˈul joˈ naxcˈul li ixk li oc re chi qˈuira̱c.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ma̱re te̱ye saˈ e̱chˈo̱l, “¿Cˈaˈut nak yo̱co chixcˈulbal li raylal aˈin?” La̱ex yo̱quex chi rahobtesi̱c xban nak numtajenak le̱ ma̱c. E̱ma̱c ajcuiˈ la̱ex nak yo̱ chi cˈutecˈ e̱xuta̱n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Junak cui̱nk li kˈek xtibel incˈaˈ naru ta̱sakokˈ xtibel, chi moco naru ta̱jala̱k rix li chˈohix. Joˈcan ajcuiˈ la̱ex. Incˈaˈ naru te̱ba̱nu li us xban nak ac cˈaynakex chixba̱nunquil li ma̱usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in li Ka̱cuaˈ tinjeqˈui̱nk e̱re yalak bar joˈ nak nacˈameˈ rix li trigo xban li ikˈ li nachal saˈ li chaki chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin te̱cˈul la̱ex aj Israel xban nak aˈan li tenebanbil saˈ e̱be̱n inban la̱in xban nak xine̱tzˈekta̱na ut xecˈojob e̱chˈo̱l saˈ xbe̱neb li yi̱banbil dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tincˈut e̱xuta̱n ut ta̱cˈutu̱nk chiruheb chixjunileb li incˈaˈ us li xeba̱nu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in xinqˈue retal li ma̱usilal nequeba̱nu. La̱in xcuil nak nequelokˈoniheb li jalanil dios saˈ eb li tzu̱l ut saˈ eb li ru takˈa. Chanchanex li nequeˈxmux ru xsumlajiqueb. Ta̱cha̱lk li raylal saˈ e̱be̱n la̱ex li cuanquex Jerusalén. La̱ex incˈaˈ nequecanab xba̱nunquil li ma̱usilal. ¿Joˈ najtil chic texcua̱nk saˈ li ma̱usilal? chan li Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-12.html>&larr;</a>&nbsp;&nbsp;<font class=titleType><b>Jeremiah (13/52)</b></font>&nbsp;&nbsp;<a href=Simple-Jeremiah-14.html>&rarr;</a>
</td></tr></table>


</body></html>
