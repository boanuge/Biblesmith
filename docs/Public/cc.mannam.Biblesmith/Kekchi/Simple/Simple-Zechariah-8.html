<html><head><title>
Zechariah (8/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-7.html>&larr;</a>&nbsp;&nbsp;<font class=titleType><b>Zechariah (8/14)</b></font>&nbsp;&nbsp;<a href=Simple-Zechariah-9.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ li nimajcual Dios quia̱tinac cuiˈchic cuiqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin quixye cue: —Kˈaxal ninra lin tenamit Jerusalén (Sión). Joˈcan nak nachal injoskˈil saˈ xbe̱neb li xicˈ nequeˈiloc re.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱in tincˈameb cuiˈchic lin tenamit Jerusalén saˈ usilal ut tincua̱nk riqˈuineb. “Tenamit Ti̱c Xchˈo̱l” ta̱yehekˈ reheb. Lix tzu̱l li Dios li cuan cuiˈ li templo “Santil Tzu̱l” tixcˈabaˈin.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin xye li Ka̱cuaˈ li nimajcual Dios: —Eb li ti̱xil cui̱nk ut eb li ti̱xil ixk telajeˈcˈojla̱k cuiˈchic saˈ eb li be. Cua̱nkeb xxukˈ saˈ rukˈeb xban nak ac ti̱xeb chic chi us.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nabalakeb li cocˈal teˈbatzˈu̱nk saˈ eb li be.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixye ajcuiˈ: —La̱ex li joˈ qˈuial chic texcana̱k, te̱cˈoxla nak incˈaˈ ta̱ru̱k xba̱nunquil li sachba chˈo̱lej aˈin. Abanan chicuu la̱in ma̱cˈaˈ chˈaˈaj xba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tincoleb lin tenamit chiruheb li tenamit li cuanqueb saˈ eb li naˈajej bar na-el cuiˈ chak li sakˈe ut chiruheb li cuanqueb saˈ li naˈajej bar na-oc cuiˈ li sakˈe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tebincˈam cuiˈchic saˈ lix naˈajeb Jerusalén ut aran chic teˈcua̱nk. Aˈanakeb lin tenamit ut la̱inak lix Dioseb. La̱in tintakla̱nk saˈ xbe̱neb saˈ ti̱quilal ut saˈ xya̱lal, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcaˈin xye li Ka̱cuaˈ, li nimajcual Dios: —Cacuubresihomak le̱ chˈo̱l chixyi̱banquil lin templo. La̱ex ac querabi li cˈaˈru queˈxye li profeta chalen nak queˈxtiquib chak xqˈuebal li cimiento, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak toj ma̱jiˈ queˈxtiquib xyi̱banquil lin templo, ma̱cˈaˈ xtojbaleb li cui̱nk, chi moco cuan xtojbal rix li cˈanjel nequeˈxba̱nu li xul. Ut xiu xiu cuanqueb li tenamit xbaneb li xicˈ nequeˈiloc reheb. Ut la̱in ajcuiˈ quinba̱nun re, re nak incˈaˈ teˈxcˈam ribeb saˈ usilal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan quinba̱nu junxil. Abanan anakcuan moco joˈcan ta chic tinba̱nu riqˈuineb li tenamit Israel, li joˈ qˈuial chic xeˈcana, chan li Ka̱cuaˈ li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>—La̱in tinqˈueheb chi cua̱nc saˈ tuktu̱quil usilal. Ut ta̱u̱chi̱nk cuiˈchic li racui̱mkeb saˈ li chˈochˈ aˈan ut ta̱u̱chi̱nk ajcuiˈ li uvas. Ut lix chuˈque ta̱tˈakresi̱nk re li racui̱mkeb. Chixjunil aˈin tinqˈue reheb li tenamit Israel, li joˈ qˈuial chic teˈcana̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>La̱ex li ralal xcˈajol laj Judá ut li ralal xcˈajol laj Israel, junxil majecuanbilex ut tzˈekta̱nanbilex xbaneb li jalanil tenamit. Abanan, anakcuan texincol ut saˈ e̱cˈabaˈ la̱ex nak osobtesinbilakeb li jalanil tenamit. Mexxucuac. Cacuubresihomak ban e̱chˈo̱l chi cˈanjelac.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixye ajcuiˈ li Ka̱cuaˈ li nimajcual Dios: —La̱in quincˈoxla xqˈuebaleb chixtojbal lix ma̱queb le̱ xeˈto̱nil yucuaˈ nak queˈxchikˈ injoskˈil ut incˈaˈ quinjal incˈaˈux riqˈuin li quincˈoxla xba̱nunquil.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan anakcuan saˈ eb li cutan aˈin, xincˈoxla nak texcuosobtesi cuiˈchic la̱ex aj Jerusalén, joˈ ajcuiˈ che̱junilex la̱ex aj Judá. Joˈcan nak mexxucuac.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈan aˈin li tento te̱ba̱nu la̱ex. Ya̱l chex-a̱tinak riqˈuineb le̱ ras e̱ri̱tzˈin. Ut chexrakok a̱tin saˈ ti̱quilal ut saˈ xya̱lal re nak cua̱nk li tuktu̱quil usilal saˈ e̱ya̱nk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ma̱ jun ta e̱re tixcˈoxla xba̱nunquil raylal re li ras ri̱tzˈin. Ut incˈaˈ te̱patzˈ incˈabaˈ yal riqˈuin ticˈtiˈ, xban nak aˈan xicˈ nacuil la̱in, chan li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ li nimajcual Dios quia̱tinac cuiqˈuin ut quixye cue:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>—Li ayu̱n li nequeba̱nu rajlal chihab saˈ xca̱ li po, saˈ roˈ li po, saˈ xcuuk li po ut saˈ xlaje li po ta̱sukˈisi̱k chokˈ ninkˈe re sahil chˈo̱lejil chokˈ e̱re la̱ex li ralal xcˈajol laj Judá. Joˈcan nak qˈuehomak e̱chˈo̱l chi cua̱nc saˈ xya̱lal ut saˈ tuktu̱quil usilal, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aˈan aˈin li quixye li Ka̱cuaˈ li nimajcual Dios: —Ta̱cuulak xkˈehil nak teˈcha̱lk nabaleb li cristian saˈ lix ni̱nkal ru tenamit chi cua̱nc arin, chan li nimajcual Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li cuanqueb saˈ li junju̱nk chi tenamit teˈxye reheb li cuanqueb saˈ jalan tenamit: —Yo̱keb. Toxic Jerusalén chixsicˈbal li Ka̱cuaˈ. Aran takatzˈa̱ma chiru li nimajcual Dios nak torosobtesi.— Ut eb aˈan teˈchakˈok ut teˈxye: —Toxic Jerusalén la̱o, chaˈkeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nabaleb teˈcha̱lk saˈ eb li xni̱nkal ru tenamit chixsicˈbal li Ka̱cuaˈ arin Jerusalén, ut teˈxtzˈa̱ma chiru nak teˈosobtesi̱k.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan, laje̱b chi cui̱nk jalan jala̱nk xtenamiteb ut jalan jala̱nk ra̱tinoba̱leb teˈcha̱lk ut teˈxchap chi rakˈ junak aj judío ut teˈxye re: —La̱o takaj xic che̱rix la̱ex aran Jerusalén xban nak nakanau nak li Ka̱cuaˈ Dios cuan e̱riqˈuin la̱ex aj judío, chaˈkeb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Zechariah-7.html>&larr;</a>&nbsp;&nbsp;<font class=titleType><b>Zechariah (8/14)</b></font>&nbsp;&nbsp;<a href=Simple-Zechariah-9.html>&rarr;</a>
</td></tr></table>


</body></html>
