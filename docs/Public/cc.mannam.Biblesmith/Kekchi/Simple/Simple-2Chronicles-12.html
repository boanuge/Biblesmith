<html><head><title>
2Chronicles (12/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-11.html>&larr;</a>&nbsp;&nbsp;<font class=titleType><b>2Chronicles (12/36)</b></font>&nbsp;&nbsp;<a href=Simple-2Chronicles-13.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak laj Roboam quirecˈa nak xakxo chic saˈ xnaˈaj lix cuanquil ut cau chic rib, quixcanab xba̱nunquil li naxye saˈ lix chakˈrab li Ka̱cuaˈ. Ut joˈcan ajcuiˈ queˈxba̱nu chixjunileb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak laj Roboam quixkˈet lix chakˈrab li Ka̱cuaˈ, joˈcan nak laj Sisac, lix reyeb laj Egipto, quichal chi pletic riqˈuineb laj Jerusalén. Aˈin quicˈulman nak ac yo̱ chic roˈ chihab roquic chokˈ rey laj Roboam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Egipto queˈxcˈam jun mil riqˈuin cuib ciento (1,200) li carruaje re pletic ut oxcˈa̱l mil (60,000) li cui̱nk li nequeˈxic chirix cacua̱y. Nabaleb li tenamit li queˈchal chi pletic chirixeb laj Egipto. Incˈaˈ naru rajlanquileb xban xqˈuialeb. Aˈaneb li tenamit laj Libia, eb laj suquienos, ut eb li tenamit Etiopía.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈre̱chaniheb li tenamit li cuanqueb aran Judá, li sutsu̱queb saˈ tzˈac toj retal queˈcuulac Jerusalén.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li profeta Semaías quicuulac riqˈuin li rey Roboam ut riqˈuineb li nequeˈtenkˈan re aran Judá. Chˈutchˈu̱queb aran xban nak laj Sisac yo̱ chi numta̱c saˈ xbe̱neb. Laj Semaías quixye reheb: —Joˈcaˈin xye li Ka̱cuaˈ. “Xban nak la̱ex xine̱tzˈekta̱na, joˈcan nak la̱in texincanab saˈ rukˈ laj Sisac”, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li rey rochbeneb li nequeˈtenkˈan re queˈxcubsi ribeb ut queˈxye: —Li Ka̱cuaˈ naxba̱nu chixjunil saˈ ti̱quilal, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ quixqˈue retal nak queˈxcubsi ribeb. Quia̱tinac cuiˈchic riqˈuin li profeta Semaías ut quixye re: —Eb aˈan xeˈxcubsi ribeb. Joˈcan nak incˈaˈ tinsach ruheb. Tebincol ban junpa̱tak. Incˈaˈ tincuisi injoskˈil saˈ xbe̱neb laj Israel li cuanqueb Jerusalén. Incˈaˈ tincanab laj Sisac chixcamsinquileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Incˈaˈ tebinsach ru, abanan tebinqˈue chi cˈanjelac chiru laj Sisac. Ut aran texqˈue retal chanru li cˈanjelac chicuu la̱in ut chanru li cˈanjelac chiruheb lix reyeb li jalaneb xtenamit.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Sisac lix reyeb laj Egipto quichal Jerusalén chi pletic riqˈuineb. Ut quixcˈam chokˈ re chixjunil li terto xtzˈak li xocxo saˈ lix templo li Dios, joˈ ajcuiˈ li xocxo saˈ li palacio. Ut quixcˈam ajcuiˈ li chˈi̱chˈ li nequeˈxram cuiˈ re xchˈo̱l li quixyi̱b riqˈuin oro laj Salomón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li rey Roboam quixyi̱b riqˈuin bronce re̱kajeb li chˈi̱chˈ li nequeˈxram cuiˈ re xchˈo̱leb ut quixkˈaxtesi reheb li nequeˈtaklan saˈ xbe̱neb li soldado li nequeˈcˈacˈalen re li oqueba̱l re li rochoch li rey.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Rajlal nak naxic saˈ lix templo li Dios li rey, eb li soldados li nequeˈcˈacˈalen re nequeˈxcˈam li chˈi̱chˈ aˈan ut mokon queˈxxoc cuiˈchic saˈ li naˈajej li nequeˈxoqueˈ cuiˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban nak li rey Roboam quixcubsi rib, quinumeˈ xjoskˈil li Dios ut incˈaˈ quixsach ruheb chi junaj cua. Ut cuan ajcuiˈ li cˈaˈru us li quicˈulman aran Judá.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quiniman xcuanquil laj Roboam nak cuan chokˈ rey aran Jerusalén. Jun roxcˈa̱l chihab cuan re nak qui-oc chokˈ rey. Cuuklaju chihab quicuan saˈ xcuanquil aran Jerusalén saˈ li tenamit li quixsicˈ ru li Dios saˈ xya̱nkeb lix te̱paleb li ralal xcˈajol laj Israel re nak aran ta̱lokˈoni̱k. Lix naˈ laj Roboam, aˈan lix Naama, Amón xtenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li rey Roboam quixba̱nu li incˈaˈ us chiru li Ka̱cuaˈ xban nak incˈaˈ quixqˈue xchˈo̱l chixlokˈoninquil li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chixjunil li quilajxba̱nu laj Roboam nak cuan saˈ xcuanquil tzˈi̱banbil retalil saˈ eb li hu li queˈxtzˈi̱ba li profeta Semaías ut li profeta Iddo, li tzˈi̱banbil cuiˈ xcˈabaˈeb li junju̱nk cabal. Laj Roboam ut laj Jeroboam junelic queˈxpleti ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Roboam quicam ut quimukeˈ saˈ li naˈajej li queˈmukeˈ cuiˈ lix xeˈto̱nil yucuaˈ saˈ lix tenamit laj David. Ut aˈ chic laj Abías li ralal qui-oc saˈ xcuanquil chokˈ re̱kaj.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-2Chronicles-11.html>&larr;</a>&nbsp;&nbsp;<font class=titleType><b>2Chronicles (12/36)</b></font>&nbsp;&nbsp;<a href=Simple-2Chronicles-13.html>&rarr;</a>
</td></tr></table>


</body></html>
