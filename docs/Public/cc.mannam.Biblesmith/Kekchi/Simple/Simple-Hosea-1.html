<html><head><title>
Hosea (1/14)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;<font class=titleType><b>Hosea (1/14)</b></font>&nbsp;&nbsp;<a href=Simple-Hosea-2.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li tzˈi̱banbil saˈ li hu aˈin, aˈan li quixye li Ka̱cuaˈ re laj Oseas, li ralal laj Beeri, saˈ eb li cutan nak queˈcuan chokˈ xreyeb laj Judá laj Uzías, laj Jotam, laj Acaz ut laj Ezequías, ut nak quicuan chokˈ xreyeb laj Israel laj Jeroboam, li ralal laj Joás.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak li Ka̱cuaˈ quixtiquib a̱tinac riqˈuin laj Oseas, quixye chi joˈcaˈin: —Sumlan riqˈuin junak ixk aj yumbe̱t. Ut le̱ cocˈal li teˈcua̱nk juntakˈe̱tak xnaˈlebeb riqˈuin lix naˈeb. Ta̱ba̱nu aˈan re xcˈutbal chiruheb lin tenamit nak incˈaˈ useb lix naˈlebeb. Chanchaneb li ixk aˈin li yo̱ chi yumbe̱tac xban nak xineˈxtzˈekta̱na, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Oseas quixba̱nu joˈ quiyeheˈ re xban li Dios. Quisumla riqˈuin lix Gomer, xrabin laj Diblaim. Ut quicuan jun li ralal riqˈuin lix Gomer.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quixye re laj Oseas: —Qˈue aj Jezreel chokˈ xcˈabaˈ li cˈulaˈal aˈin xban nak chi se̱b tinqˈue chixtojbal xma̱c li ralal xcˈajol laj Jehú xban li camsi̱nc queˈxba̱nu aran Jezreel. Tinsacheb xcuanquileb li ralal xcˈajol ut incˈaˈ chic teˈtakla̱nk saˈ xbe̱neb laj Israel.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan tinsacheb xcuanquil laj Israel saˈ li ru takˈa re Jezreel, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut lix Gomer quicuan jun chic lix cˈulaˈal, chˈina xkaˈal. Ut li Ka̱cuaˈ quixye re laj Oseas: —Qˈue Lo-ruhama chokˈ xcˈabaˈ. (Li cˈabaˈej aˈan naraj naxye: Incˈaˈ naraheˈ.) Qˈue aˈan chokˈ xcˈabaˈ xban nak la̱in incˈaˈ chic teˈcuil xtokˈoba̱l ruheb laj Israel ut incˈaˈ chic tebincˈoxla chi junaj cua.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan eb li ralal xcˈajol laj Judá tincuil xtokˈoba̱l ruheb. La̱in li Ka̱cuaˈ lix Dioseb. La̱in tincolok reheb. Incˈaˈ tebincol riqˈuin tzimaj, chi moco riqˈuin chˈi̱chˈ, chi moco riqˈuin pletic, chi moco riqˈuineb cui̱nk li nequeˈchal chirix cacua̱y chi pletic, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut nak ac xmakˈ xtuˈ lix cˈulaˈal, lix Gomer quicuan jun chic xcˈulaˈal te̱lom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixye re laj Oseas: —Qˈue Lo-ammi chokˈ xcˈabaˈ. (Li cˈabaˈej aˈan naraj naxye nak ma̱cuaˈeb chic intenamit.) Qˈue aˈan chokˈ xcˈabaˈ xban nak la̱ex aj Israel ma̱cuaˈex chic lin tenamit chi moco la̱inak chic le̱ Dios, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li ralal xcˈajol laj Israel kˈaxal cuiˈchic teˈta̱mk. Lix qˈuialeb chanchan li ru li samaib li cuan chire li palau. Incˈaˈ naru rajlanquil xban xqˈuialeb. Saˈ li naˈajej bar quiyeheˈ cuiˈ reheb xban li Dios, “La̱ex ma̱cuaˈex chic lin tenamit”, aran ajcuiˈ ta̱yehekˈ reheb: “La̱ex cualal incˈajol la̱in li yoˈyo̱quil Dios.”</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan teˈxjunaji ribeb li ralal xcˈajol laj Judá riqˈuineb li ralal xcˈajol laj Israel. Teˈjunajokˈ ru ut teˈxsicˈ ru junak re ta̱takla̱nk saˈ xbe̱neb. Ta̱cua̱nk cuiˈchic xcuanquil. Saˈ li ru takˈa Jezreel, li quisacheˈ cuiˈ xcuanquileb laj Israel, aran ajcuiˈ ta̱qˈuehekˈ cuiˈchic xcuanquileb.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;&nbsp;&nbsp;<font class=titleType><b>Hosea (1/14)</b></font>&nbsp;&nbsp;<a href=Simple-Hosea-2.html>&rarr;</a>
</td></tr></table>


</body></html>
