<html><head><title>
Numbers (21/36)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-20.html>&larr;</a>&nbsp;&nbsp;<font class=titleType><b>Numbers (21/36)</b></font>&nbsp;&nbsp;<a href=Simple-Numbers-22.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lix reyeb laj Canaán li cuan saˈ li tenamit Arad li cuan saˈ xcue̱nt Neguev quirabi resil nak eb laj Israel yo̱queb chi numecˈ saˈ li be li naxic Atarim. Eb laj Canaán li cuanqueb Arad queˈco̱eb chi pletic riqˈuineb. Ut cuanqueb laj Israel queˈcˈameˈ chi pre̱xil xbaneb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak eb laj Israel riqˈuin juramento queˈxye re li Dios: —Cui ta̱kˈaxtesiheb saˈ kukˈ li tenamit aˈin, la̱o takasach chi junaj cua lix tenamiteb, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut li Ka̱cuaˈ quirabi li cˈaˈru queˈxtzˈa̱ma chiru. Ut quixcanabeb laj Israel chi numta̱c saˈ xbe̱neb. Ut eb laj Israel queˈxsach ruheb li cristian ut queˈxsach ajcuiˈ ruheb lix tenamiteb. Joˈcan nak queˈxqˈue Horma chokˈ xcˈabaˈ li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel queˈel saˈ li tzu̱l Hor ut queˈco̱eb saˈ xjayal li Caki Palau re nak teˈnumekˈ chire li naˈajej Edom. Abanan incˈaˈ chic queˈxcuy laj Israel nak yo̱queb chi xic.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Queˈxcuechˈi rix li Dios ut queˈxcuechˈi ajcuiˈ laj Moisés ut queˈxye: —¿Cˈaˈut nak xoa̱cuisi chak Egipto? ¿Ma xoa̱cˈam chak saˈ li chaki chˈochˈ re toca̱mk? Arin ma̱cˈaˈ haˈ re takucˈ ut ma̱cˈaˈ cua. Xotitzˈ riqˈuin li tzacae̱mk aˈin. Incˈaˈ sa, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixtaklaheb li cˈantiˈ li nequeˈcamsin saˈ xya̱nkeb ut nabaleb li tenamit queˈtiˈeˈ ut queˈcam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cristian queˈcuulac riqˈuin laj Moisés ut queˈxye re: —La̱o xoma̱cob nak xkacuechˈi rix li Dios ut xoma̱cob ajcuiˈ nak xatkacuechˈi la̱at. Chatzˈa̱ma chiru li Dios nak ta̱risiheb saˈ kaya̱nk li cˈantiˈ aˈin, chanqueb. Ut laj Moisés quitijoc chirixeb li tenamit.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Ka̱cuaˈ quixye re laj Moisés: —Ta̱yi̱b junak li cˈantiˈ chˈi̱chˈ ut ta̱taksi saˈ ruˈuj junak cheˈ. Ut chixjunileb li teˈtiˈekˈ naru teˈril li cˈantiˈ li ta̱yi̱b re nak incˈaˈ teˈca̱mk, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Moisés quixyi̱b jun li cˈantiˈ riqˈuin li chˈi̱chˈ bronce ut quixtaksi saˈ ruˈuj jun li cheˈ. Nak queˈtiˈeˈ xban cˈantiˈ, li cristian li queˈril li cˈantiˈ bronce incˈaˈ queˈcam.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb laj Israel queˈco̱eb cuiˈchic. Queˈcuulac saˈ li naˈajej Obot ut aran queˈxyi̱b lix muheba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈel Obot queˈco̱eb Ije-abarim, li cuan saˈ li este saˈ li chaki chˈochˈ saˈ xcaˈyaba̱l lix naˈajeb laj Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈel Ije-abarim queˈco̱eb saˈ li ru takˈa re Zered ut aran queˈxyi̱b cuiˈchic lix muheba̱leb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈel saˈ li ru takˈa re Zered, queˈco̱eb jun pacˈal li nimaˈ Arnón saˈ li naˈajej li cuan saˈ li chaki chˈochˈ nachˈ riqˈuin lix naˈajeb laj Moab. Li nimaˈ Arnón, aˈan li nuba̱l re lix naˈajeb laj Moab ut eb laj amorreo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Xban aˈan nak naxye chi joˈcaˈin saˈ li hu li tzˈi̱banbil cuiˈ retalileb li pletic li quixba̱nu li Ka̱cuaˈ: Li Ka̱cuaˈ quixcˈutbesi lix cuanquil chiku nak conumeˈ saˈ li Caki Palau ut saˈ eb li nimaˈ li cuan Arnón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Quixcˈut ajcuiˈ chiku lix cuanquil nak yo̱co chi numecˈ chire li nimaˈ li naxic Ar li cuan saˈ li nuba̱l re lix naˈajeb laj Moab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈel chire li nimaˈ Arnón, queˈco̱eb cuan cuiˈ li becbil haˈ Beer. Nak cuanqueb cuan cuiˈ li becbil haˈ aˈin li Ka̱cuaˈ quixye re laj Moisés nak tixchˈutubeb laj Israel ut tixqˈue lix haˈeb, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut eb laj Israel queˈxbicha li bich aˈin: —At becbil haˈ, qˈue chak li kahaˈ ut la̱o takabicha a̱lokˈal.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Eb li cuanqueb xcuanquil ut eb li nequeˈcˈamoc be queˈxbec li jul haˈ. Queˈxbec riqˈuin lix xukˈ, chanqueb saˈ lix bich. Ut chirix aˈan queˈel saˈ li chaki chˈochˈ ut queˈco̱eb Matana.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈel Matana queˈco̱eb Nahaliel. Ut nak queˈel Nahaliel, queˈco̱eb Bamot.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈel Bamot, queˈco̱eb saˈ li ru takˈa re Moab. Ut queˈco̱eb toj saˈ li tzu̱l Pisga, li cuan saˈ xcaˈyaba̱l li chaki chˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Israel queˈxtaklaheb lix takl riqˈuin laj Sehón lix reyeb laj amorreos ut queˈxye re:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>—At rey, nakatzˈa̱ma cha̱cuu nak toa̱canab chi numecˈ saˈ la̱ naˈaj. Incˈaˈ tonumekˈ saˈ lix naˈajeb le̱ racui̱mk, chi moco tonumekˈ saˈ xnaˈaj le̱ uvas, chi moco takucˈ li haˈ li cuan saˈ le̱ becbil haˈ. Ti̱c tonumekˈ saˈ li nim be toj retal tonumekˈ saˈ le̱ naˈaj, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan li rey Sehón incˈaˈ quixcanabeb laj Israel chi numecˈ saˈ lix naˈaj. Quixchˈutubeb ban chixjunileb lix soldado ut queˈco̱eb chixcˈulbaleb laj Israel saˈ li chaki chˈochˈ. Nak queˈcuulac Jahaza queˈxtiquib pletic riqˈuineb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut laj Israel queˈnumta saˈ xbe̱neb. Queˈxchap lix naˈaj laj Sehón, li naticla Arnón ut nacuulac toj Jaboc. Queˈcuulac saˈ li nuba̱l re lix naˈajeb li ralal xcˈajol laj Amón. Li nuba̱l aˈan yi̱banbil chi us re nak eb laj Amón teˈxcol ribeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Eb laj Israel queˈxcˈam chokˈ reheb lix tenamiteb laj amorreo. Queˈre̱chani li tenamit Hesbón ut eb li cocˈ naˈajej li cuanqueb chixjun sutam. Ut saˈ eb li tenamit aˈan queˈcuan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Hesbón, aˈan lix tenamit laj Sehón lix reyeb laj amorreo. Aˈaneb li queˈpletic riqˈuineb laj Moab junxil ut queˈre̱chani lix naˈaj nacuulac cuan cuiˈ li nimaˈ Arnón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joˈcan nak naxye saˈ jun li bich: —Quimkex Hesbón ut yi̱bomak cuiˈchic lix tenamit li rey Sehón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quiloch li xam aran Hesbón saˈ lix tenamit li rey Sehón. Quicˈateˈ li naˈajej Ar li cuan saˈ xcue̱nt Moab. Queˈsacheˈ ruheb li cuanqueb saˈ li ni̱nki tzu̱l li cuan cuiˈ li nimaˈ Arnón.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Raylal xchal saˈ e̱be̱n la̱ex aj Moab. Xsacheˈ e̱ru la̱ex lix tenamit li yi̱banbil dios Quemos. Quichapeˈ le̱ tenamit. Eb le̱ ralal queˈe̱lelic ut eb le̱ rabin queˈcˈameˈ chi pre̱xil xban laj Sehón lix reyeb laj amorreo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Anakcuan la̱o aj Israel xkasach ruheb le̱ ralal e̱cˈajol. Xkasach ruheb chixjunil naticla Hesbón nacuulac toj Dibón. Queˈsacheˈ ruheb li cuanqueb Nofa ut li cuanqueb Medeba.—</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak eb laj Israel queˈcana chi cua̱nc saˈ lix naˈajeb laj amorreo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Moisés quixtaklaheb laj qˈuehol etal saˈ li tenamit Jazer. Ut eb laj Israel queˈre̱chani li tenamit Jazer ut eb li cocˈ cˈaleba̱l li cuanqueb chixjun sutam. Queˈrisiheb laj amorreo saˈ li naˈajej aˈan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chirix aˈan eb laj Israel queˈco̱eb saˈ li be li naxic Basán. Ut laj Og lix reyeb laj Basán rochbeneb lix soldado queˈco̱eb chi pletic riqˈuineb saˈ li naˈajej Edrei.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ quixye re laj Moisés: —Matxucuac xbaneb. La̱in ac xinkˈaxtesiheb saˈ a̱cuukˈ. Xinqˈue a̱cue chixjunileb lix soldado ut lix naˈajeb. Ta̱ba̱nu riqˈuin aˈan joˈ xaba̱nu re laj Sehón lix reyeb laj amorreo li quicuan Hesbón, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak eb laj Israel queˈxcamsi laj Og ut eb li ralal. Ut queˈxcamsiheb ajcuiˈ lix soldado. Ma̱ jun quicana chi yoˈyo. Eb laj Israel queˈre̱chani chixjunil li naˈajej.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-20.html>&larr;</a>&nbsp;&nbsp;<font class=titleType><b>Numbers (21/36)</b></font>&nbsp;&nbsp;<a href=Simple-Numbers-22.html>&rarr;</a>
</td></tr></table>


</body></html>
