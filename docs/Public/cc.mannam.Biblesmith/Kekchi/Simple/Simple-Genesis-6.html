<html><head><title>
Genesis (6/50)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-5.html>&larr;</a>&nbsp;&nbsp;<font class=titleType><b>Genesis (6/50)</b></font>&nbsp;&nbsp;<a href=Simple-Genesis-7.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈoc chi qˈuia̱nc li cristian saˈ ruchichˈochˈ, quilajeˈcuan xrabin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li ralal xcˈajol li Dios queˈril nak chˈinaˈus nequeˈiloc eb li ixk aˈin ut queˈxcˈameb chokˈ rixakileb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quixye: —Lin musikˈ incˈaˈ ta̱cua̱nk riqˈuineb chi junelic xban nak yal cristianeb. Incˈaˈ najt rok lix yuˈameb tinqˈue. Jun ciento riqˈuin junmay (120) chihab ajcuiˈ teˈcua̱nk li cristian junju̱nk saˈ ruchichˈochˈ, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ eb li cutan aˈan queˈcuan cui̱nk ni̱nkeb rok. Ut eb li ralal xcˈajol li Dios quilajeˈcuan ralal xcˈajol riqˈuineb li ixk. Ut li ralal xcˈajol eb aˈan ni̱nkeb ajcuiˈ rokeb. Eb li cui̱nk aˈan cauheb rib ut naˈno ruheb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Ka̱cuaˈ Dios quiril nak yo̱ chi numta̱c lix ma̱queb li cristian saˈ ruchichˈochˈ. Caˈaj cuiˈ li ma̱usilal nequeˈxcˈoxla.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut quiyotˈeˈ xchˈo̱l li Dios nak quixyi̱beb li cristian saˈ ruchichˈochˈ ut cˈajoˈ nak quirahoˈ saˈ xchˈo̱l.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Li Ka̱cuaˈ Dios quixye: —Tebinqˈue chi osocˈ li cristian li quinyoˈobtesiheb, joˈ ajcuiˈ chixjunileb li xul li nequeˈbe̱c ut teˈosokˈ li nequeˈxjucuqui ribeb, joˈ ajcuiˈ li nequeˈrupupic saˈ choxa. Cˈajoˈ nak nayotˈeˈ inchˈo̱l xbaneb. Incˈaˈ raj xebinyoˈobtesi, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Abanan laj Noé quitokˈoba̱c ru xban li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Noé aˈan jun cui̱nk ti̱c xchˈo̱l. Tzˈakal re ru lix yuˈam nak cuan saˈ xya̱nkeb li ras ri̱tzˈin ut ti̱c lix yuˈam chiru li Dios. Aˈan aˈin retalil li ralal xcˈajol laj Noé.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Laj Noé quicuan oxibeb li ralal ut aˈaneb aˈin lix cˈabaˈeb: laj Sem, laj Cam ut laj Jafet.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Saˈ li ruchichˈochˈ numtajenak li raylal ut li ma̱usilal xban nak eb li cristian incˈaˈ chic nequeˈxcˈoxla li Dios ut cˈajoˈ xyibal ru lix naˈlebeb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios quiril nak kˈaxal numtajenak li ma̱usilal saˈ ruchichˈochˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcan nak quixye re laj Noé: —Tinsach ruheb chixjunil li cristian xban nak xnumta li ma̱c xeˈxba̱nu. La̱in tinsach ru li ruchichˈochˈ chi junaj cua, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Li Dios quixye ajcuiˈ re laj Noé: —Ta̱yi̱b junak li jucub cab riqˈuin cha̱bil cheˈ joˈ li ciprés. Ut nabal tasal xsaˈ ta̱qˈue. Ta̱tzˈap chirix ut chi saˈ riqˈuin xkˈol li cheˈ re nak incˈaˈ ta̱oc li haˈ chi saˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin nak ta̱yi̱b, chan li Dios. —Li rok numenak jun ciento riqˈuin caˈcˈa̱l (140) vara. Li ru numenak cuukub xcaˈcˈa̱l (27) vara. Lix teram numenak cuaklaju (16) vara.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ta̱yi̱b li jucub cab chi oxib tikil lix teram. Li bar toxrakekˈ li rox tikil li jucub cab, aran ta̱canab chi teto chi junaj cua. Li teto ta̱cana̱k, aˈan ta̱cana̱k chokˈ junak ventana re nak ta̱oc li cutan chi saˈ. Lix teram li teto numenak mero vara. Ut toxtzˈap toj saˈ xbe̱n. Ut ta̱qˈue li oqueba̱l chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut la̱in tinqˈue li nimla butˈi haˈ saˈ ruchichˈochˈ, re nak teˈosokˈ chixjunil li cuanqueb jun sut rubel choxa. Chixjunil li cuanqueb saˈ ruchichˈochˈ talajeˈca̱mk.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>La̱in tinba̱nu jun li contrato a̱cuiqˈuin. Tat-oc saˈ li jucub cab la̱at ut eb la̱ cualal ut la̱ cuixakil joˈ eb ajcuiˈ li rixakileb la̱ cualal teˈoc saˈ li jucub cab.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut ta̱cuocsiheb saˈ li jucub cab caˈcabakeb li xul junju̱nk te̱lom ut junju̱nk ixk aˈ yal cˈaˈru chi xulil. Teˈoc re nak teˈcolekˈ a̱cuiqˈuin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Teˈoc li xul li nequeˈrupupic chiru choxa, joˈ eb ajcuiˈ li nequeˈbe̱c saˈ chˈochˈ. Ut teˈoc ajcuiˈ li nequeˈxjucuqui rib saˈ chˈochˈ. Chi caˈcab aˈ yal cˈaˈru chi xulil teˈoc saˈ li jucub cab a̱cuiqˈuin re nak teˈcolekˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ta̱chˈutub nabal pa̱y ru li tzacae̱mk ut ta̱cˈu̱la saˈ li jucub re nak ta̱cˈanjelak chokˈ e̱cua ut xcuaheb ajcuiˈ li xul, chan li Dios.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Noé quixba̱nu chixjunil joˈ quiyeheˈ re xban li Dios.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Genesis-5.html>&larr;</a>&nbsp;&nbsp;<font class=titleType><b>Genesis (6/50)</b></font>&nbsp;&nbsp;<a href=Simple-Genesis-7.html>&rarr;</a>
</td></tr></table>


</body></html>
