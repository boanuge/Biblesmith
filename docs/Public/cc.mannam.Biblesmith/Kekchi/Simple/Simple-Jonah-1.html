<html><head><title>
Jonah (1/4)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;<font class=titleType><b>Jonah (1/4)</b></font>&nbsp;&nbsp;<a href=Simple-Jonah-2.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Joˈcaˈin quixye li Ka̱cuaˈ re laj Jonás li ralal laj Amitai:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>—Ayu aran saˈ li nimla tenamit Nínive. Ta̱kˈuseb ut ye reheb nak yo̱quin chixqˈuebal retal li ma̱usilal li yo̱queb chixba̱nunquil, chan li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan laj Jonás incˈaˈ qui-abin chiru li Ka̱cuaˈ. Quie̱lelic ban chiru. Co̱ saˈ li tenamit Jope li cuan chire li palau. Aran quixtau jun li nimla jucub ac xic re Tarsis. Quixtoj re nak ta̱xic chi najt saˈ li tenamit Tarsis ut qui-oc saˈ li jucub. Saˈ xchˈo̱l aˈan nak yo̱ chixmukbal rib chiru li Ka̱cuaˈ.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan li Ka̱cuaˈ quixtakla jun li cak-sut-ikˈ saˈ xbe̱n li palau. Numtajenak cuiˈchic cau li cak-sut-ikˈ. Queˈxcˈoxla nak oc re chi jachecˈ li jucub.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Cˈajoˈ nak queˈxucuac eb laj cˈamol re li jucub ut chi xjunju̱nkaleb queˈoc xya̱banquil xcˈabaˈ lix dioseb. Queˈrisi li i̱k ut queˈxcut saˈ li palau re nak ta̱jebk li ra̱lal li jucub. Abanan laj Jonás toj chi saˈ li nimla jucub cuan ut aran sa yo̱ chi cua̱rc.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li nataklan saˈ li jucub co̱ cuan cuiˈ laj Jonás ut quixye re: —Ut la̱at, ¿cˈaˈut nak yo̱cat chi cua̱rc? Cuaclin ut ya̱ba xcˈabaˈ la̱ Dios. Ma̱re chan nak aˈan ta̱ril xtokˈoba̱l ku ut toxtenkˈa re nak incˈaˈ to-osokˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxye chi ribileb rib laj cˈamol re li jucub: —Kabu̱lihak kix re takil ani cuan xma̱c nak yo̱co chixcˈulbal li raylal aˈin, chanqueb. Ut queˈxbu̱li rixeb ut li ma̱c quitˈaneˈ saˈ xbe̱n laj Jonás.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut queˈxye re: —Ye ke anakcuan cˈaˈut nak yo̱co chixcˈulbal li raylal aˈin. ¿Cˈaˈru la̱ cˈanjel? ¿Bar a̱tenamit? Ye ke anihat ut bar xatchal, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Quichakˈoc ut quixye reheb: —La̱in jun aj hebreo ut ninxucua ru li Ka̱cuaˈ Dios li cuan saˈ choxa, li quiyi̱ban re li palau ut li ruchichˈochˈ, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut laj Jonás quixye reheb nak yo̱ chi e̱lelic chiru li Ka̱cuaˈ. Ut cˈajoˈ nak queˈxucuac li cui̱nk ut queˈxye re: —¿Cˈaˈut nak xaba̱nu chi joˈcan? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ut nak kˈaxal cuiˈchic yo̱ chi cacuu̱c lix cau ok li haˈ, queˈxye re: —¿Cˈaˈru takaba̱nu a̱cuiqˈuin re nak ta̱chˈana̱k ru li palau? chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Laj Jonás quixye reheb: —Cutumakin saˈ li palau ut li palau ta̱chˈana̱k ru. Ninnau nak inma̱c la̱in nak yo̱quex chixcˈulbal li raylal aˈin. Inma̱c la̱in nak xchal li cak-sut-ikˈ aˈin, chan.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Abanan eb li cui̱nk li yo̱queb chi cˈamoc re li jucub incˈaˈ queˈxba̱nu li quixye laj Jonás. Queˈxyal ban xkˈe xcˈambal li jucub chire li palau chi chˈochˈel. Abanan incˈaˈ queˈru xban nak kˈaxal cuiˈchic cau li cak-sut-ikˈ ut yo̱ chixcutbal rib lix cau ok li haˈ saˈ xbe̱neb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tojoˈnak queˈtijoc ut queˈxtzˈa̱ma xtenkˈanquil chiru li Ka̱cuaˈ Dios ut queˈxye: —At nimajcual Dios, moa̱qˈue taxak chi ca̱mc xma̱c a cui̱nk aˈin. Ut ma̱qˈue taxak saˈ kabe̱n lix camic xban nak la̱at, at Dios, xaba̱nu li cˈaˈru xacuaj, chanqueb.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nak queˈrakeˈ chi tijoc, queˈxchap laj Jonás ut queˈxcut saˈ li palau ut chˈanamil ru li palau quicana.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Nak queˈril li cˈaˈru quixba̱nu li Dios, queˈxxucua ru ut queˈmayejac chiru ut queˈxyechiˈi ajcuiˈ re nak teˈcˈanjelak chiru.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ut li Dios quixcauresi jun li nimla car re ta̱nukˈuk re laj Jonás. Ut laj Jonás quinukˈeˈ chi jun xban li car chi incˈaˈ quicˈuxeˈ. Ut quicuan oxib cutan ut oxib kˈojyi̱n saˈ xsaˈ li nimla car aˈan.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
&nbsp;&nbsp;&nbsp;&nbsp;&nbsp;&nbsp;<font class=titleType><b>Jonah (1/4)</b></font>&nbsp;&nbsp;<a href=Simple-Jonah-2.html>&rarr;</a>
</td></tr></table>


</body></html>
