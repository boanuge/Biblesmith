<html><head><title>
Jeremiah (44/52)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-43.html>&larr;</a>&nbsp;&nbsp;<font class=titleType><b>Jeremiah (44/52)</b></font>&nbsp;&nbsp;<a href=Simple-Jeremiah-45.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Riječ koja se javi Jeremiji za sve Judejce što življahu u  zemlji egipatskoj, što življahu u Migdolu, u Tafnisu, u Memfisu  i u zemlji Patrosu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ovako govori Jahve nad Vojskama, Bog Izraelov:  "I sami vidjeste svu nesreću koju sam svalio na Jeruzalem i na  sve gradove judejske: evo danas su to gomile ruševina, a u njima  nitko više ne živi,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>zbog nedjela njihovih što ih učiniše da  bi mene vrijeđali, polazeći drugim bogovima kojih nisu poznavali  ni oni, ni vi, ni oci vaši, da im kade i da im služe.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>A ja  sam vam jednako slao svoje sluge proroke da vam kažu: 'Ne činite  tih gnusoba koje su mi ogavne!'</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ali me oni nisu slušali, niti  su uho svoje priklonili da se okane zloće svoje i prestanu kaditi  tuđim bogovima.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Zato se izli gnjev moj i srdžba moja i rasplamtje  se u gradovima judejskim i po ulicama jeruzalemskim, te se pretvoriše  u pustoš i razvaline, kao što su danas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Zašto sami svaljujete na se tako golemu nesreću" - govori  Jahve, Bog nad Vojskama, Bog Izraelov - "te sami do korijena  istrebljujete iz Judeje sve muško i žensko, djecu i dojenčad, te vam ni ostatka ostati neće,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>jer me vrijeđate djelima ruku  svojih, kadeći tuđim bogovima u zemlji egipatskoj, u koju ste  došli prebivati, a bit ćete iskorijenjeni i postat ćete kletva  i ruglo među svim narodima na zemlji?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Jeste li zaboravili  bezakonja otaca svojih, bezakonja kraljeva judejskih, bezakonja  knezova svojih i žena njihovih i bezakonja svoja, bezakonja žena  svojih, počinjena u zemlji judejskoj i po ulicama jeruzalemskim?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Do dana današnjega nisu se pokajali, nisu se bojali, nisu  živjeli po Zakonu mojemu ni po odredbama mojim, koje dadoh vama  i ocima vašim."</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Zato ovako govori Jahve nad Vojskama, Bog Izraelov: "Evo, okrećem svoje lice vama, na nesreću vašu, da zatrem svu zemlju  judejsku.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Odnijet ću ostatak Judeje koji je odlučio da ide  u zemlju egipatsku da se ondje stani; svi će izginuti u zemlji  egipatskoj, past će od mača, od gladi će pogibati, poginut će  svi, malo i veliko, pomrijet će od mača i gladi, i bit će prokletstvo, užas, kletva i poruga.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Kaznit ću sve koji budu u zemlji  egipatskoj, kao što sam kaznio Jeruzalem: mačem, glađu i kugom.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>A od ostatka Judeje koji je došao da se stani u Egiptu, nitko  neće uteći ni preživjeti da bi se mogao vratiti u zemlju judejsku  za kojom im duše čeznu, da se u nju vrate i ondje nastane. Jer  se nitko neće vratiti, osim izbjeglica."</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>I tada svi muškarci koji su znali da im žene kade tuđim  bogovima, i sve nazočne žene, u velikom mnoštvu, i sav narod  što življaše u zemlji egipatskoj i u Patrosu odgovoriše Jeremiji:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Riječi koje si u ime Jahvino nama objavio mi ne slušamo;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>naprotiv, i dalje ćemo se držati zadane riječi: kadit ćemo  nebeskoj kraljici i lijevati ljevanice, kao što smo i mi i oci  naši, naši kraljevi i knezovi činili u gradovima judejskim i  po ulicama jeruzalemskim: tada imadosmo kruha izobila, bijasmo  sretni i ne trpjesmo nikakvih nesreća.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ali otkako prestadosmo  kaditi nebeskoj kraljici i lijevati joj ljevanice, u svemu smo  oskudijevali i od mača i gladi pogibali."</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>A žene rekoše: "Kad kadimo kraljici nebeskoj i lijevamo  joj ljevanice, zar joj bez znanja svojih muževa pečemo kolače  u obliku lika njezina i lijevamo ljevanice?"</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tada Jeremija svemu narodu, muškarcima i ženama, i svim  ljudima koji su mu tako govorili reče:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nije li se Jahve  spomenuo i nije li ga u srce dirnuo tamjan što ste ga palili  po ulicama jeruzalemskim, vi i oci vaši, vaši kraljevi, knezovi  i puk zemaljski?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Jahve više nije mogao podnositi zlodjela  vaših i gnusoba koje počiniste, i zato se zemlja vaša pretvorila  u pustoš i ruševine, u prokletstvo, bez stanovnika, kao što je  i danas.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Zbog toga što ste, prinoseći tamjan, zgriješili  Jahvi, što Jahvina glasa ne slušaste i Jahvina se Zakona i njegovih  se naredaba i svjedočanstava ne držaste, snađe vas ova nevolja, kakva je danas."</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Zatim reče Jeremija svemu narodu, osobito ženama: "Čujte  riječ Jahvinu, svi Judejci koji ste u zemlji egipatskoj:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ovako  govori Jahve nad Vojskama, Bog Izraelov: 'Vi žene, ono što vaša  usta obećaju, to vaše ruke moraju i izvršiti. Rekoste: 'Mi ćemo  se tvrdo držati zavjeta što ih učinismo: kaditi kraljici nebeskoj  i lijevati joj ljevanice.' Držite se samo svojih zavjeta i lijevajte  revno ljevanice!</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ali čujte zato riječ Jahvinu, svi vi Judejci  nastanjeni u zemlji egipatskoj! Evo, zaklinjem se velikim imenom  svojim,' govori Jahve. 'U svoj zemlji egipatskoj nijedna usta  judejska neće više izustiti mojega imena; nitko neće reći: 'Živoga  mi Jahve!'</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Evo, bdim nad njima, na nesreću, a ne na dobro  njihovo: svi ljudi judejski što su u zemlji egipatskoj poginut  će od mača i gladi do potpunog istrebljenja.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>I bit će malo  onih koji će izbjeći maču i vratiti se iz egipatske zemlje u  zemlju judejsku. Onda će sav ostatak judejski, svi koji dođoše  u zemlju egipatsku da ondje žive, spoznati čija riječ vrijedi, moja ili njihova.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>A ovo neka vam bude znamenje - riječ je Jahvina - da  ću vas kazniti na ovome mjestu, da biste znali da će se vama  na nesreću ispuniti prijetnje moje protiv vas.'</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ovako govori  Jahve: 'Gle, predat ću faraona Hofru, kralja egipatskoga, u ruke  njegovim neprijateljima i u ruke onih koji mu rade o glavi, baš  kao što sam Sidkiju, kralja Judejskoga, predao u ruke Nabukodonozora, kralja babilonskoga, neprijatelja njegova, koji mu je radio  o glavi.'"</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-43.html>&larr;</a>&nbsp;&nbsp;<font class=titleType><b>Jeremiah (44/52)</b></font>&nbsp;&nbsp;<a href=Simple-Jeremiah-45.html>&rarr;</a>
</td></tr></table>


</body></html>
