<html><head><title>
Ezekiel (5/48)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-4.html>&larr;</a>&nbsp;&nbsp;<font class=titleType><b>Ezekiel (5/48)</b></font>&nbsp;&nbsp;<a href=Simple-Ezekiel-6.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>"Tin, nang mihring fapa, khandaih hriam tak la la i lu leh i khabe hmul mehna'n lu mettu bakmeh chemah hmang rawh; tin, bukna la la, sam chu then ang che.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Hmun thuma thena hmun khat chu huala a awm chhung nite a kim hunah chuan khawpui laia meiah i rawh tur a ni a, hmun thuma thena hmun khat leh chu i la ang a, a velah khandaihin i satsawm tur a ni; tin, hmun thuma thena hmun khat leh chu thli len turin i theh darh tur a ni a keiin khandaihin ka um zui ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tin, tlemte chu i la ang a, i kawrfual hmawrah i bawk tur a ni.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tin, he'ng a mi hi i la ang a, meiah chuan i theh lut tur a ni a, a kang ang; chumi atang chuan Israel chhungte zawng zawngah mei a lo chhuak ang," a ti a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>LALPA PATHIAN chuan heti hian a ti a ni:"Hei hi Jerusalem khua a ni: hnamte zingah chuan ka dah a, a velah ramte a awm a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tin, hnamte aia nasa zawka suahsualna tiin ka thurel chungah a hel a, a vela ramte aia nasain ka dan siam chungah pawh a hel a ni, Ka thurelte chu an paih thla si a, ka dan siam te ang pawhin an awm hek lo</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chuvangin LALPA Pathian chuan heti hian a ti a ni: i vela hnamte aia buai hmang zawkin in awm a, ka dan siam angin in awm loh a, hnamte tana ka thuruatte in tih hek loh avangin,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>LALPA PATHIAN chuan heti hian a ti a ni: Ngai rawh u, kei meuh pawh hian ka dodal che u a ni, hnamte mithmuh ngeiin in zingah rorelna ka hlen dawn e;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>tin, in tenawmna zawng zawngte avangin thil ka la tih ngai loh, tih pawh ka tih ngai tawh loh tur chu i chungah ka ti dawn e.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chutichuan paten i chhungah an fate an ei ang a, fate pawhin an pate an ei ang; nangma mi la awmchhun zawng zawng chu ka tidarhsarh vek ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chutichuan hei hi LALPA PATHIAN thu chhuak a ni: I bawlhlawhnate leh i tenawmnatein ka biakin i ti bawlhlawh avangin, a nuna ka nun chhung chu, ka suat ang che u a, ka mitin a hmaih hlek lo ang che u a, ka khawngaih hlek lo ang che u.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Hmun thuma thena hmun khat chu hriin emaw, tamin emaw in zingah an thi ang; hmun thuma thena hmun khat chu i velah khandaihin an thi ang; hmun thuma thena hmunkhat leh chu ka ti darhsarh vek ang a, khandaihin ka um zui ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Hetiang hian ka thinurna ka hlen ang a, an chungah ka thinrimna ka hrithla ang a, ka ngaih a tha tawh ang: tin, kei LALPA hian an chunga ka thinurna ka hrikthlak hunah chuan dichim takin ka sawi tawh tih an hre chhuak ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chu loah chuan, i vela hnamte zingah leh veivak zawng zawngte mithmuhah chuan khaw ram leh hmuhsitawmah ka siam ang che.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chutichuan, thinur tak leh thinrim em em a, nasa taka zilh a, i chunga thu relte ka hlen hunah i vela hnamte mit hmuhah chuan cheksawlhna leh tihelna leh vaukhanna leh thil rapthlak i ni ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Kei LALPA hian ka sawi tawh hi. An chungah tamna thal fang tha lo tak, boralna tur nangmahni boralna tur chu ka rawn tlaktir ang; in chungah tamna ka tizual ang a, in chaw, nunna bul chu ka tichhia ang,Tin, in chungah tamna leh ramsa kawlhte ka rawntir ang a, fanau chanin a siam ang che; tin hripui leh thisen chhuahna in zingah a leng ang; tin in chungah khandaih ka rawn lek ang, kei hian ka sawi tawh hi," tiin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tin, in chungah tamna leh ramsa kawlhte ka rawntir ang a, fanau chanin a siam ang che; tin hripui leh thisen chhuahna in zingah a leng ang; tin in chungah khandaih ka rawn lek ang, kei hian ka sawi tawh hi," tiin.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-4.html>&larr;</a>&nbsp;&nbsp;<font class=titleType><b>Ezekiel (5/48)</b></font>&nbsp;&nbsp;<a href=Simple-Ezekiel-6.html>&rarr;</a>
</td></tr></table>


</body></html>
