<html><head><title>
1Chronicles (28/29)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Chronicles-27.html>&larr;</a>&nbsp;&nbsp;<font class=titleType><b>1Chronicles (28/29)</b></font>&nbsp;&nbsp;<a href=Simple-1Chronicles-29.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tin, Davida'n Israel hotu zawng zawng - hnam puipa te, lal rawngbawla intlak thin pawl hotu te, sipai sang hotu te, za hotu te, lal leh a fapate sum le thil neih zawng zawng chunga hotu te, mi lian leh mi chak, mi chak huaisen zawng zawngte nen- Jerusalemah a ko khawm a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tichuan lal Davida chu a ding a, "Ka unaute leh ka mite u, ka thu hi lo ngaithla teh u: kei chuan LALPA thuthlunna bawm dahna leh kan Pathian ke nghahchhan tur in sa i la tih ka lo rilru thin a; tin, sakna tur pawh ka ngah tawh diam a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Nimahsela Pathianin ka hnenah, 'Nang zawng indo mi, thisen chhuah mi i niha vangin ka hming atan i sa lo ang,' a ti a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Amaherawhchu LALPA, Israelte Pathianin ka pa chhungte zawng zawng zing ata Israelte lala kumkhuaa awm turin mi lo thlang ta a; Juda hnam chu puipa atan a lo thleng ta a; tin, Juda hnamte zingah ka pa chhung te; tin, ka pa fapate zing ata Israel zawng zawng lalah mi lo thlang chhuak ta bik a;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>tin, ka fapa zawng zawngte zingah chuan (LALPA'n fapa tam tak mi pe a) Israaelte lal atan LALPA ram lalthutthlenga thu turin ka fapa Solomona hi a lo thlang ta a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tichuan ka hnenah, 'I fapa Solomonan ka in lehka kawtlaite chu a din ang; ka fapa atan ka thlang tawh a, tichuan a pa ka ni ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>ka thupekte leh ka rorelte a pawm reng chuan - tunah in tih reng ang hian - a ram chu kumkhua atan ka tinghet ang,' a ti a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>chutichuan LALPA mipui, Israel-ho zawng zawng mithmuhah leh ka Pathian hriata hian LALPA in Pathian thupek zawng zawngte hi pawm tur leh ngaihven turin ka fuih a che u; tichuan he ram tha tak hi in lua ang a, in hnua in thlahte kum khua atan in rochun chhawntir zel ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tin, nang ka fapa Solomon, i pa Pathian hi hria la, thinlung tha famkim leh rilru phur takin a rawng bawl ang che; LALPA chuan thinlung a en thin a, rilrua suangtuah zawng zawngte hi a hre vek a ni; amah i zawn chuan i hmu ang a, i hawisan erawh chuan kumkhuain a thlauhthla ang che.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Fimkhur rawh khai; hmun thianghlim atana in sa turin LALPA'n a lo ruat tak che hi; hak takin awm la, bei rawh, a ti a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chutichuan Davida chuan a fapa Solomona ch biak in hulhliap lem te, a in lem te, sum dah khawmna in lem te, a pindan chungnung lem te, a chhung pindam lem te, zahngaihna thutphah lem te,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>a rilrua a suangtua ang zawng zawng, LALPA in hungchhung kawtlai lem te, a vel pindan zawng zawng lem te, Pathian ina sum dah khawmna in lem te, thil serh dah khawmna in lem te chu a pe a;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>puithiamte le Levi-hote a pawl pawla an awmna tur lem te, LALPA ina rawngbawlna lam tur zawng zawng lem te, LALPA ina rawngbawlna tur bungbel zawng zawng lem te pawh;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>rawngbawlna lam atana bungbel chi tin, rangkachak bungbel tur, rangkachak hman zat tur te, rawngbawlna lam atana tangkaraw bungbel tur tangkaraw hman zat tur te,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Rangkachak khawnvar dahna leh a khawnvar tur rangkachak hman zat tur te, khawnvar dahna leh a khawnvar tur zel atana hman zat tur te, khawnvar dahna hman tulna theu ang zela tangkaraw khawnvvar dahna tur zel atana hman zat turte nen;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>chhang chiahna dawhkan tur, pakhat zela tana rangkachak hmanzat tur te, tangkaraw dawhkan atan tangkaraw hman zat tur te.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Rangkachak hlir hlak sa thurna thir kawm te, maihun te, note nen; rangkachak berhbu tur, berhbu pakhat zel atana hman zat tur te, tangkaraw berhbu tur, berhbu pakhat zel atana hman zat tur te;</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Rangkachak thianghlima siam, rimtui halna maichamtur te; cherub-te an thla zara LALPA thuthlunna bawm tuam chuanna lem ang siamna tur rangkachak te nen.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Davida chuan, "Hengte hi tih dan tur rem a ruat sa tichiang tura LALPA'n ama kut ngeia a ziak ang kha a ni," a ti a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tin, Davida'n a fapa Solomona hnenah chuan, "Chak tak leh huai takin awm la, bei rawh; hlau suh la, zam hek suh; LALPA Pathian, ka Pathian hi i hnenah a awm e; LALPA in lam hna zawng zawng hi peih vek a nih hma loh chuan a kalsanin a thlahthlam lo ang che.Tin, ngai teh, Pathian in hna tinreng thawktu pawl puithiamte leh Levi-hote na awm a, eng hna pawh kawng tinrenga hna thiam, chak tak theuha tanpuitu tur che i hnenah an awm zel ang; a hotute leh mipui zawng zawng pawhin i thupek apiang chu an zawm zel bawk ang," a ti a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tin, ngai teh, Pathian in hna tinreng thawktu pawl puithiamte leh Levi-hote na awm a, eng hna pawh kawng tinrenga hna thiam, chak tak theuha tanpuitu tur che i hnenah an awm zel ang; a hotute leh mipui zawng zawng pawhin i thupek apiang chu an zawm zel bawk ang," a ti a.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Chronicles-27.html>&larr;</a>&nbsp;&nbsp;<font class=titleType><b>1Chronicles (28/29)</b></font>&nbsp;&nbsp;<a href=Simple-1Chronicles-29.html>&rarr;</a>
</td></tr></table>


</body></html>
