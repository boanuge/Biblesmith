<html><head><title>
Isaiah (30/66)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-29.html>&larr;</a>&nbsp;&nbsp;<font class=titleType><b>Isaiah (30/66)</b></font>&nbsp;&nbsp;<a href=Simple-Isaiah-31.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>LALPA chuan, "Fa helhmangho chu an chung a pik e! chungho chuan mi an rawn a, kei erawh chu mi rawn si lo a, an sual chunga sual an belhchhahna turin khuhnain an khuh a, ka thlarau thuin erawh chuan an khuh si lo a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Pharaoa chaknaa intichak tur leh, Aigupta hlim ring turin, ka ka zawt si loin Aigupta rama chhuk tumin an kal a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chuvangin Pharaoa chakna chu in mualphona a ni tah ang a, Aigupta hlim in lo ring hi in zahna a ni tawh ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>A mi liante chu Zoan khuaah an awm a, a palaite chuan Janes khua an thleng ta si a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>An tan hnemhnanna reng nei lo mi, tanpui ni lo a, hnemhnanna nei mi ni hek lo a, zah leh hmingchhiatna ni zawkte chu, an zain an la zahpui ang," a ti a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chhim rama sate phur rit chu. Manganna leh thlaphanna ram, sakeibakneinu leh sakeibakneipa, rulmuk leh rul alh thlawk thei chhuahna chu, an sum chu sabengtung no chungah te, an rote chu sanghawng sei zang pawngahte phurhtirin, an tana hnemhnanna nei lo mite hnenah pek turin, an kal tlang dual dual a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Aigupta chuan sawt lo tak leh tangkai lo takin a tanpui thin si a: chuvangin a ni, ani chu, "Rahab thu hle hle-i," ka vuah ni.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tunah kal la, chung chu an hmaa lehkha ziakna phekah ziak la, lehkhabuah pawh ziak rawh, tun hnua kumkhaw tlaitluan atan a nih theihna'n.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chungho chu mi helhmang te, fa dam theite, fa LALPA dan ngaithla duh lo te, an ni si a:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>hmutheitute hnena, "Hmutheitute hnena, "Hmu suh u," zawlneite hnena, "Thil dikte min hrilh lawk suh u, thilnuam lam kan hnenah sawi rawh u, bumna thu hrilh lawk rawh u:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>kawng loah kal rawh u, kawng sirah peng rawh u, Israel-ho Mi Thainghlim chu kan hma ata hi tibo rawh u," ti thintute chu.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chumi avang chuan Israel-ho Mi Thianghlim chuan heti hian a sawi a, "He thu hi in hmusit avang leh hnechhiahna leh luhlulna in rin a, a chunga in innghah avangin,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>he khawlohna hi nangni tan chuan lung bang sang tak chhe lai, chim lek lek, pawng pur, vwailehkhatah mitkhapkar loa chhe rup tur ang hi a ni ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tichuan belvawtu bel an tikeh sawm ang hian, zuah awm hlek loa keh sawmin a them zingah lampei thuka mei lakna tur emaw, tuikhura tui thlana tur emaw pawh awm lo khawpin, a tikeh sawm ang," tiin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lalpa PATHIAN, Israel-ho Mi Thianghlim chuan, heti hian a sawi tawh si a, "Kir leha chawla awmin, chhandamin in awm ang a, muang taka awmnaah leh ring taka awmnaah hian in chakna a awm ang," tiin: nimahsela in duh si lo.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>"Ni lo, sakawr chung chuangin ka tlan dur dur ang," in ti zawk si a, chuvangin in tlan dur dur ngei ang: "Thil cha tak chungah kan chuang ang," tin, ti a; chuvangin a umtu tur che u chu chak tak an ni ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Mi pakhat hrawkin mi sangkhat an tlan dur dur ang a: mi panga hrawkin in tlan dur dur ang: a tawpah chuan tlang chhipa pholeng tar ang leh, mual chunga chhinchhiahna awm anga hnutchhiahin in la awm mai ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chuvangin LALPA chuan a khawngaih theihna tur che uin a nghak ang a, chuvangin a lainat theihna tur che uin chawimawiin a awm ang: LALPA chu rorel felna Pathian a ni si a; amah nghaktute zawng zawng chu an eng a thawl e.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Mite chu Jerusalem-a Ziona-ah chuan an awm dawn si a: in tap leh tawh lo ang; in au thawmah chuan ani chuan a khawngaih ngei ngei ang che u a; a hriat veleh a chhang ang che u.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>LALPA chuan manganna chaw leh hrehawmna tui pe che u mah se la, in zirtirtute chu biruin an awm tawh lo ang a, in mitin in zirtirtute chu a hmu zawk tawh ang:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>tin, ding lama in pen veleh emaw, vie lama in pen veleh emaw, in bengin in hnung lama thu, "Hei hi kawng a nih hi, tah hian kal rawh u," tiin a hre zel ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tin, in tangka milem siam tangka tia cheina leh, in rangkachak milem chhun rangkachak tuia luanna chu in tibawrhbang ang a: thil bawlhhlawh angin in paih tawh ang a, a hnenah chuan, "Kal bo daih rawh," ion ti ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tichuan ani chuan i buh chi leia in tuh tur tan chuan ruah tui chu a pe ang a; leia thil tote pawh chu chawh a pe ang, chu chu tha tak, hlawk tak a ni ang: chumi niah chuan in rante chu ran tlatna hmun zau takahte chuan an tla ang,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>bawngpa leh sabengtung no lei letutte chuan chaw leh sabengtung no lei lettute chuan chaw al, suahdur leh sisepa tihfai sa, an ei bawk ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tin, inthahna nasa tak nia, ralven in sangte chu a chi ni chuan, tlang sang tinah leh mual pawng sang tinah chuan luipuite leh luite tui luangte a lo awm ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chu lo pawh chu LALPA chuan a mite sil chu a tua a, an sahna pem chu a tihdam niah chuan, thla eng chu ni eng tlukin a awm tawh ang a, ni eng chu a lehsarihin, ni sarih chhung eng tlukin, a awm tawh ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ngai teh, LALPA hming chu, a thinurnaa alh hluah hluain meikhu chhah mup chho ngut ngut zingah chuan, hla tak atangin a lo kal e: a hmuite chu lungnih lohnain a khat a, a lei chu thil kanralhmang mei ang a ni a:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>a thaw chu, boralna thlangraa hnam tin thlei turin, lui nghawng thleng zeta a kuang liam dul dul ang a ni. Tin, mi tin kaah chuan hruai sualtirna hmuh dinna hrui a awm ang,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tin, zana kut thianghlima an kut laia hla an sa angin hla in sa ang a; LALPA tlanga Israel-ho Lungpui hnen thlang tura phenglawng nen an kal laia thinlung hlimna an nei angin thinlung hlimna pawh in nei ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tin, LALPA chuan a aw ropui tak chu a hriattir tawh ang a, a thinurna nasa tak leh thil kanralhmang meialhin, thlipui leh ruahpui leh rialin, a kut thlak dan chu a entir tawh ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>LALPA aw avang chuan Assuria mi, talhtuma mi vaw thintu chu, tihkeh sawmin a awm dawn tawh si a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ani chu tiang ruat saa LALPA'n a vuak apiangin khuang tete leh tingtangte nen a vua ang a: a tiang leka inbeinaahte chuan anmahni a bei ang.Tophet khuar zau tak leh thuk tak thing chheh khah lal halna tur an buatsaih daih tawh a, a tikang turin LALPA chuan kat lui anga luang mei a thaw chhuak ang.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tophet khuar zau tak leh thuk tak thing chheh khah lal halna tur an buatsaih daih tawh a, a tikang turin LALPA chuan kat lui anga luang mei a thaw chhuak ang.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Isaiah-29.html>&larr;</a>&nbsp;&nbsp;<font class=titleType><b>Isaiah (30/66)</b></font>&nbsp;&nbsp;<a href=Simple-Isaiah-31.html>&rarr;</a>
</td></tr></table>


</body></html>
