<html><head><title>
1Kings (2/22)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Kings-1.html>&larr;</a>&nbsp;&nbsp;<font class=titleType><b>1Kings (2/22)</b></font>&nbsp;&nbsp;<a href=Simple-1Kings-3.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>A thi a hung hnai chun Davidan a naupa Solomon kuomah thuro a sie a:</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>"Leilunga cheng po po khawsak dan angin ka fe ve hun a hung tlung tep ta a. Hrat takin um la, patling takin khawsa la,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>LALPA i Pathienin lampui hraw ngei dinga a ruothai chu hraw la, i thilthaw iengkima le i fena taphotah i hmuingil theina dingin Mosie Dana chuong thupek le danhai chu vong tlat rawh.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chuonga i khawsa chun LALPAN ka kuoma, 'Ka hmaah fimkhur taka i thlahai an khawsa a, lungril le thlaraua ringum taka ka lampui an hraw chun, Israelhai lalthungphaa inthung ding mi invai ngai naw ti nih' tia a lo tiem chu LALPAN vong zing a tih.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>"Zeruia naupa Joab-in keima chunga le Israel sipaihai kawmandar, Nera naupa Abner le Jether naupa Amasa chunga a thaw danhai kha nang khomin i hriet a. Indo lai ang elin muongleiah anni chu a that a, ama kawngchun le kekokah an thisen a'n kaitir ta vong a nih.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>I rem hriet dan ang peiin ama chu hung thaw la, amiruokchu a luah kel sam to rak khopin thlamuong takin thlan muolah inliemtir naw rawh.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>"Gilead mi Barzila nauhai chunga ruok chu lunginsietna inlangtir la, i dawkana thlaithleng kiltuhai lai inthangtir rawh. I unaupa Absalom laka ka raltlan laia mi tan tlattu an nih.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>"Chun, Bahurima inthoka hung Benjamin mi, Gera naupa Simei, Mahanaim-a ka fe tuma tongsie tinreng mi'n phurtu kha nangni lai hin a um a nih ti hre zing rawh. Jordana a mi hung hmuok tumin LALPA hmingin, 'Ka kawlhnam chun that naw ning chengah' tiin thu ka'n kham a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tu ruok hin chu, thiem changin insuo naw rawh. Pa var tak i ni leiin a chunga i thaw ding chu hre el i tih. A lu tuok chu thisen leh thlanah vui liem rawh" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chun, Davida chu a thlatuhai kuomah a chawl a, Davida Khawpuia chun an phum a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>Israelhai chungah kum sawmli ro a rel a, Hebrona inthokin kum sari le Jerusalema inthokin kum sawmthum le kum thum.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chuongchun, Solomon chu a pa Davida lalthungphaa chun a thung a, a lalna chu det taka suknghetin a hung um ta pei a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chun, Hagit naupa Adonija chu Solomon nu Bathseba kuomah a fe a, Bathseba chun, "A tha tienga hung am i ni?" a ta, ama chun, "A tha tienga hung ni e" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ama bok chun, "I kuomah hril ding ka nei a nih" a ta, Bathseba chun "Hril ta la" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ama chun, "I hriet tah angin ram hi ka ta a ni tah zet a, Israelhai po po khomin keima hi lal dinga an mi beisei zing ka ni a, sienkhom thil a hung inthlak thut a, ram chu ka unaupa kutah a um nawk ta a, LALPAN a pek a nih.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Tu hin thil pakhat chauh hni che ka nuom a, chu chu mi'n hlawsamtir lul naw rawh" a ta. Ama chun, "Hni ta la" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Adonija chun, "Lunginsiet takin Lal Solomon mi hnipek la, Sunam nunghak Abishag hi ka nuhmei dingin mi pe raw se. Nanga hni chu sel ngam naw nih" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Bathseba chun, "Ni e, lal kuomah hung hrilpek ka ti che" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Bathseba chu Adonija thil hni hrilpek dingin lal Solomon kuoma chun a fe a. Lal chun lo lawm lut dingin a ngir a, a hmaa chun a kun a, a lalthungpha chu a nu bulah a'n son hnaitir a, a thung a, a chang tieng chun a nu chu a'n thungtir a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ama chun lal kuomah, "Thil chikte hni ding che ka nei a, mi'n hlawsamtir lul naw rawh" a ta. Lal chun a kuomah, "Hni ta la, nu, hnawl naw top ka tih" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ama chun, "Sunam nunghak Abishag hi i unaupa Adonija nuhmei dingin inneitir rawh" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lal Solomon chun a nu kuomah, "Ieng dinga Sunam nunghak Abishag chu Adonija ta dinga i hnipek am an ta a? Chuong ang thil i hnipek ta rau rau si chun ram khom hi hnipek law law ta la, ka upa a ni hi teh- ama le thiempu Abiathar le Zeruia naupa Joab hai ta ding chen khomin tie!" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chun, LALPA hming salin Solomon chu a'n kham a, "Hi a thil hni hi Adonijain a thipui naw chun Pathienin a law lawin mi law sien, chu neka nasa khom chun mi thaw raw se.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Tu hin ka pa Davida lalthungpha nghet taka mi'n hluotirtu le a tiem tah anga kan sungkuo lal sungkuoa mi'n dinpektu LALPA hringna chu salin ka hril, Adonija chu voisun ngei ngei hin sukhlum ning a tih" tiin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chuongchun, lal Solomon chun Jehoiada naupa Benaia chu a tir a, ama chun Adonija chu a va bei a, a that a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>26.&nbsp;</font></td><td width=10 bgcolor=#F9FFFF></td><td valign=top align=left><font class=textType>Thiempu Abiathar kuoma chun lalin, "Anathot khuoa i in le lo umna tieng kir dai rawh. Thi tlak i nia chu ka pa Davida hmaah LALPA Pathien Bawm i lo zawn tah hlak leiin le ka pa rinum tuorna po poah i lo tuor ve ta hlak leiin, tu hin chu la sukhlum nawng ka ti che" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>27.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chuongchun, LALPAN Silo khuoa Eli sungkuo chungchang thu a hril kha a hung tlung kim a, Solomon chun Abiathar chu thiempu a ninaa inthokin a ban a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>28.&nbsp;</font></td><td width=10 bgcolor=#F9FFFF></td><td valign=top align=left><font class=textType>Joab-in chu thu chu a lo hrietin, Absalom tieng thang naw sien khom Adonija phierpuitu a ni leiin, LALPA puon inah a tlan lut a, maicham ki a chel a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>29.&nbsp;</font></td><td width=10 bgcolor=#F9FFFF></td><td valign=top align=left><font class=textType>LALPA puon inah tlan lut a, Joab-in maicham ki a chel thu chu Solomon an hril a. Solomon chun Jehoiada naupa Benaia chu a ko a, "Fe la, va sat hlum rawh" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>30.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chuongchun, Benaia chu LALPA puon ina chun a lut a, Joab kuomah, "Lalin hung suok rawh a ti che a nih" a ta. Ama chun, "Suok lo e, hi taka hin thi el ka tih" a ta. Joab-in a lo don dan chu Benaia chun lal kuomah a ripawt a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>31.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lal chun Benaia chu thu a pek a, "A ti ang tak chun thaw rawh. Sat hlum la, phum hmang rawh, a san um der loa Joab-in thisen a'n suona maw laka inthoka kei le ka pa sunghai hi i sukfihlim theina dingin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>32.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ama neka fel lem le tha lem mi pahnih, Israelhai sipai hotu Nera naupa Abner le Judahai sipai hotu Jether naupa Amasa hai kha ka pa hriet loin a lo bei a, kawlhnamin a that a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>33.&nbsp;</font></td><td width=10 bgcolor=#FFFFFF></td><td valign=top align=left><font class=textType>LALPAN an thisen maw chu Joab lu chunga le a thlahai lu chungah kumkhuoin inphurtir sien la, Davida le a thlahai, a sungkuohai le a lalthungpha chungah LALPA thlamuongna chu kumkhuoin um zing raw se" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>34.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chuongchun, Jehoiada naupa Benaia chu a hang fe a, Joab chu a bei a, a that a, thlalera ama rama chun an phum a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>35.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chun, lal chun Joab hmunah Jehoiada naupa Benaia chu sipai kawmandarah a sie a; Abiathar hmunah Zadok chu thiempuah a sie bok a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>36.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chun, lalin Simei chu a'n kotir a, a kuomah, "Jerusalema hin i in ding bawl la, chu taka inthok chun khaw lai khom suok naw rawh.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>37.&nbsp;</font></td><td width=10 bgcolor=#F9FFFF></td><td valign=top align=left><font class=textType>I suok ni, Kidron vadung i kan ni la lain thi ngei ngei i tih ti hre rawh; i thisen maw chu nangma lu chunga ngei um a tih" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>38.&nbsp;</font></td><td width=10 bgcolor=#F9FFFF></td><td valign=top align=left><font class=textType>Simei chun lal kuomah, "A'n dik annawm; lalpa, ka puin a hril ang chun i siehlaw hin thaw pei a tih" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>39.&nbsp;</font></td><td width=10 bgcolor=#F9FFFF></td><td valign=top align=left><font class=textType>Simei chu Jerusalemah sawt fe a um a. Kum thum a hung invoi chun Simei suokhai laia pahni chu Gath khaw lal Maaka naupa Akis kuomah an tlan hmang a. Simei kuoma chun, "I suokhai chu Gath khuoah an um" ti an hung hril a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>40.&nbsp;</font></td><td width=10 bgcolor=#F9FFFF></td><td valign=top align=left><font class=textType>Chu phing leh a sabengtung chungah a chuong a, a suokhai zong dingin Gath khuoa Akis kuoma chun a fe a, a suokhai chu Gath-a inthok chun a hung thuoi kir nawk a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>41.&nbsp;</font></td><td width=10 bgcolor=#FFFFFF></td><td valign=top align=left><font class=textType>Simei chu Jerusalema inthokin Gath khuoah a fe a, a hung kir nawk tah ti thu chu Solomon an hril a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>42.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lal chun Simei chu a'n kotir a, a kuomah, "Jerusalem i suoksan ni, hmun danga i suok ni la lain i thi ngei ngei ding a nih tiin LALPA hming salin thu ka'n khamtir che a ni naw am a ni? Nang khomin ka kuomah, 'I hril hi a tha, zawm ngei ka tih' i ti kha.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>43.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ieng leia LALPA kuoma i'n khamna chu zawm loa thu ka pek che chu i poisa naw am a na?</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>44.&nbsp;</font></td><td width=10 bgcolor=#FFFFFF></td><td valign=top align=left><font class=textType>Ka pa Davida chunga ritlona i'n suo po po kha i lungrilah i la hriet vong a. Tuhin i suolna kha LALPAN a thungrul ding che a nih.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>45.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lal Solomon ruok chu malsawmin um a ta, Davida lalthungpha chu LALPA hmaah kumkhuoin suknghet ning a tih" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>46.&nbsp;</font></td><td width=10 bgcolor=#F9FFFF></td><td valign=top align=left><font class=textType>Lal chun Jehoiada naupa Benaia chu thu a pek a, a suok a, Simei chu a bei a, a that ta a. Chuongchun, ram chu Solomon kutah suknghetin a um ta a.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-1Kings-1.html>&larr;</a>&nbsp;&nbsp;<font class=titleType><b>1Kings (2/22)</b></font>&nbsp;&nbsp;<a href=Simple-1Kings-3.html>&rarr;</a>
</td></tr></table>


</body></html>
