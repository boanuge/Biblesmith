<html><head><title>
Acts (12/28)
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Acts-11.html>&larr;</a>&nbsp;&nbsp;<font class=titleType><b>Acts (12/28)</b></font>&nbsp;&nbsp;<a href=Simple-Acts-13.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>1.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chuong lai chun lal Herodanu kohran mi thenkhat chu hrem dingin a man khawm a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>2.&nbsp;</font></td><td width=10 bgcolor=#FFFFFF></td><td valign=top align=left><font class=textType>Johan unaupa Jakob chu kawlhnamin a'n sathlumtir a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>3.&nbsp;</font></td><td width=10 bgcolor=#FFFFFF></td><td valign=top align=left><font class=textType>Chu chun Judahai a suklawm ti a hrietin Peter khom man a tum ta pei a. Hi hi chol thang lo bei kut hun lai a nih.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>4.&nbsp;</font></td><td width=10 bgcolor=#FFFFFF></td><td valign=top align=left><font class=textType>Peter chu a man a, lung inah a khum a, sipai pawl li, pali peia insawkin, a'n vengtir a. Fekan Kut zo pha vantlangin a chungthu an rel dinga thuoi dok a tum a nih.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>5.&nbsp;</font></td><td width=10 bgcolor=#FFFFFF></td><td valign=top align=left><font class=textType>Lung ina Peter intang sung chun kohran mihaiin thahnemngai takin Pathien kuomah an tongtaipek a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>6.&nbsp;</font></td><td width=10 bgcolor=#F9FFFF></td><td valign=top align=left><font class=textType>Herodan a chungthu rel dinga thuoi suok a tum ni hma zan chun Peter chu a kut khing hnia thir khaidiet bunin, sipai pahni inkarah a in a, vengtu dang pahni chun kotkhar bulah ngirin an veng tlat bok a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>7.&nbsp;</font></td><td width=10 bgcolor=#F9FFFF></td><td valign=top align=left><font class=textType>Ngai ta, thawk le khatah Lalpa vantirko pakhat a hung inlang a, rip sung chu a var ta phut el a, Peter chu a nakah a khik har a, "Tho vat rawh" a ta. A kuta inthok chun khaidiet chu a'n sut thla a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>8.&nbsp;</font></td><td width=10 bgcolor=#F9FFFF></td><td valign=top align=left><font class=textType>Vantirko chun, "Insiem la, pheikhok bun rawh" a ta. Chuong ang chun a thaw a. Vantirko chun, "I zakuo fuol khan inzem la, mi zui rawh" a ti nawk a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>9.&nbsp;</font></td><td width=10 bgcolor=#F9FFFF></td><td valign=top align=left><font class=textType>Peter chun a zui a, sienkhom vantirko thilthaw chu a tak ngei a nih ti a hriet nawh, zela um anga a'n ngai leiin.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>10.&nbsp;</font></td><td width=10 bgcolor=#F9FFFF></td><td valign=top align=left><font class=textType>Vengtu hmasa le a dottu an fe khel a, khawpui tienga fe suokna thir kotkhar chu an va tlung a, kotkhar chu amain a hung inhong a, an suok a, kotthler pakhata an fe laiin vantirko chun a maksan ta thut a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>11.&nbsp;</font></td><td width=10 bgcolor=#FFFFFF></td><td valign=top align=left><font class=textType>A hung har chieng chun Peterin, "Lalpan vantirko a hung tir a, Heroda kuta inthok le Judahaiin ka chunga tlung ngei dinga an ngaia inthokin a mi san suok a nih ti tuhin ka hriet chieng tah" a ta.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>12.&nbsp;</font></td><td width=10 bgcolor=#FFFFFF></td><td valign=top align=left><font class=textType>Thil umzie a hriet fie hnung chun, Johan, 'Marka' tia an ko bok nu Mari ina chun a fe a, chu taka chun mi tam tak an um khawm a, an lo tongtai a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>13.&nbsp;</font></td><td width=10 bgcolor=#FFFFFF></td><td valign=top align=left><font class=textType>Peter chun kotkhar a kik a, siehlaw nunghak pakhat Rodi chu kot hong dingin a va fe a,</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>14.&nbsp;</font></td><td width=10 bgcolor=#FFFFFF></td><td valign=top align=left><font class=textType>Peter rawl a hriet chun lawm taluoin, kot khom hong loin, a tlan kir nawk a, kotkhar bulah Peter a ngir ti a va hril a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>15.&nbsp;</font></td><td width=10 bgcolor=#FFFFFF></td><td valign=top align=left><font class=textType>Anni chun, "In vet an ta hi!" an lo ta. Ama chu a thang tlat a, sienkhom anni chun, "Ama vengtu vantirko a ni chu" an ti nawk pei a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>16.&nbsp;</font></td><td width=10 bgcolor=#F9FFFF></td><td valign=top align=left><font class=textType>Peter chun kot chu a kik a kik a, an hang hong chun ama chu an hmu tah a, mak an ti em em a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>17.&nbsp;</font></td><td width=10 bgcolor=#F9FFFF></td><td valign=top align=left><font class=textType>Anni rawi chu to dingin kutin a zap a, Pathienin lung ina inthoka a thuoi suok dan chu a hril tawl a. "Hieng thu hi Jakob le unauhai va hril ro" a ta, a suok a, hmun dangah a fe tah a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>18.&nbsp;</font></td><td width=10 bgcolor=#F9FFFF></td><td valign=top align=left><font class=textType>Khuo a hung var chun vengtu sipaihai chu Peter chunga thil tlung thuah namen loin an buoi sie a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>19.&nbsp;</font></td><td width=10 bgcolor=#F9FFFF></td><td valign=top align=left><font class=textType>Heroda chun a zong a, a hmu si naw a; vengtu sipaihai chu thil umzie an don chieng hnungin an renga sukhlum dingin thu a pek a. Heroda chu Judai rama inthokin Kaisari-ah a fe thlak a, chu taka chun a cham ta zing a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td width=33 valign=top align=right bgcolor=#FFFFFF><font class=verseType>20.&nbsp;</font></td><td width=10 bgcolor=#F9FFFF></td><td valign=top align=left><font class=textType>Heroda chu Tura le Sidon mihai chungah a lungsen hle a, chuleiin anni chu inthuruolin ama be dingin an hung a. A khawnbawl upa, a ringzo em em Blasta chu thangpuitu dinga ruola an siem hnung chun, an ramin Heroda rama inthoka pur an inchawk hlak leiin inrem dingin an ngen a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>21.&nbsp;</font></td><td width=10 bgcolor=#FFFFFF></td><td valign=top align=left><font class=textType>Inbiekna ni ding chun Heroda chu lal thuom inbelin lalthungphaah a thung a, an kuomah thu a hril a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>22.&nbsp;</font></td><td width=10 bgcolor=#FFFFFF></td><td valign=top align=left><font class=textType>Mipui chun, "Pathien rawl a nih, mihriem rawl a ni nawh" tiin an khek a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>23.&nbsp;</font></td><td width=10 bgcolor=#FFFFFF></td><td valign=top align=left><font class=textType>Heroda chun Pathien kuomah chawimawina a pek naw leiin Lalpa vantirkoin chop le chilin a hem thluk a, rulrukutin an fak hlumtir a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>24.&nbsp;</font></td><td width=10 bgcolor=#FFFFFF></td><td valign=top align=left><font class=textType>Pathien thu ruok chu a'n dar a, ringtu an hung pung pei a.</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td width=33 valign=top align=right bgcolor=#FFFFFF><font class=verseType>25.&nbsp;</font></td><td width=10 bgcolor=#FFFFFF></td><td valign=top align=left><font class=textType>Barnaba le Saulan an rongbawl sin an zo chun Johan (Marka) chu thuoiin Jerusalemav inthokin an kir nawk tah a.</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Acts-11.html>&larr;</a>&nbsp;&nbsp;<font class=titleType><b>Acts (12/28)</b></font>&nbsp;&nbsp;<a href=Simple-Acts-13.html>&rarr;</a>
</td></tr></table>


</body></html>
