<html><head><title>
Numbers 9/36 
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-8.html>&larr;</a>&nbsp;&nbsp;<font class=titleType><b>Numbers 9/36 </b></font>&nbsp;&nbsp;<a href=Simple-Numbers-10.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ائسرايئل اؤولادلاري مئصئر تورپاغيندان چيخديقدان سونرا، ائکئنجي ائلئن بئرئنجي آييندا، رب سئنا صحراسيندا موسا ائله دانيشيب اونا ددي:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.1</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"ائسرايئل اؤولادلاري پاسخا بايراميني تعيئن اولونموش واختدا توتسونلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.2</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونو آيين اون دؤردونجو گونونده، آخشامچاغي، تعيئن اولونموش واختدا توتون؛ اونو بوتون قايدالارينا و حؤکملرئنه گؤره ساخلايين.»"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.3</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بلجه موسا ائسرايئل اؤولادلارينا امر اتدي کي، پاسخا بايراميني کچئرتسئنلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.4</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونلار بئرئنجي آيين اون دؤردونجو گونونده، آخشامچاغي پاسخا بايراميني سئنا صحراسيندا توتدولار. ائسرايئل اؤولادلاري ربّئن موسايا امر اتدئيي هر شيي يرئنه يتئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.5</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>آمّا مِيئته توخونان نجئس آداملار وار ائدئلر کي، او گون پاسخا بايراميني کچئرده بئلمه‌دئلر. اونا گؤره ده، او گون بو آداملار موسا و هارونون يانينا گلئب</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.6</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بله ددئلر: "گرچي اؤلويه گؤره بئز نجئسئک، آمّا نه اوچون بئز آيري ائسرايئل اؤولادلاري کئمي، تعيئن اولونموش واختدا ربّه قوربان تقدئم اتمه‌دن محروم اولاق؟»</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.7</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>موسا اونلارا ددي: «دايانين، گؤروم رب سئزئن باره‌ده نه امر اده‌جک.»</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.8</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>رب موسا ائله دانيشيب اونا ددي:</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.9</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>"«ائسرايئل اؤولادلاري ائله دانيشيب اونلارا دِه: «اگر سئزدن و يا نسئلئنئزدن بئر نفر مِيئته توخونوب نجئس اولسا و يا اوزاق يولدا اولسا، گئنه ده ربّئن پاسخا بايراميني توتا بئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.10</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ائکئنجي آيين اون دؤردونجو گونو آخشامچاغي پاسخا بايراميني توتسونلار. پاسخا قوربانيني ماياسيز چؤرک و آجي گؤيَرتي ائله يسئنلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.11</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اوندان صاباحا قدر هچ نه قالماسين و بئر سوموک بله قيريلماسين. پاسخايا عاييد اولان بوتون قانونلاري يرئنه يتئرسئنلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.12</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آمّا کئم کي، پاکدير، اوزاق يولدا دا ديئل و پاسخاني کچئرتمئر، او آدام اؤز خالقي آراسيندان قووولسون؛ چونکي تعيئن اولونان واختدا ربّئن تقدئمئني گتئرمه‌يئب. او آدامين گوناهي بوينوندا قالار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.13</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اگر سئزئنله ياشايان بئر ياداِلّي ربّئن پاسخا بايراميني کچئرتسه، پاسخاني قايدالارينا و حؤکملرئنه گؤره بله کچئرتسئن؛ هم ياداِلّي اوچون، هم ده يرلي اهالي اوچون قايدا بئر اولسون.»</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.14</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>خيمه‌نئن قورولدوغو گون بولود خيمه‌ني يعني شهادت چاديريني بورودو؛ آخشامدان سحره قدر خيمه‌نئن اوستونده‌کي بولود اودا اوخشاييردي.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.15</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>دائم بله اولدو؛ گوندوز بولود خيمه‌ني بورويردو، گجه ده اود گورونوشو.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.16</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بولود چاديرين اوستوندن قالخان زامان، ائسرايئل اؤولادلاري دا کؤچَردئلر؛ بولودون دايانديغي يرده ده ائسرايئل اؤولادلاري دوشَرگه سالارديلار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.17</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اونلار ربّئن امرئنه گؤره يولا دوشَردئلر و ربّئن امرئنه گؤره ده دوشَرگه سالارديلار. نه قدر کي، بولود خيمه‌نئن اوستونده قالاردي، اونلار دا دوشَرگه سالديقلاري يرده قالارديلار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.18</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بولود اوزون مودّت خيمه‌نئن اوستونده داياناندا دا ائسرايئل اؤولادلاري ربّئن ددئيئني ساخلايارديلار و يولا دوشمَزدئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.19</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اگر بعضن بولود خيمه‌نئن اوستونده بئر نچه گون قالاردي؛ اونلار دا ربّئن امرئنه گؤره دوشَرگه سالديقلاري يرده قالارديلار. سونرا گئنه ربّئن امرئنه گؤره يولا دوشَردئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.20</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بعضن ده بولود آخشامدان سحره قدر داياناردي؛ سحر بولود قالخديقدا يولا دوشَردئلر. ائستر گجه، ائستر گوندوز، بولود قالخديقدا يولا دوشَردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.21</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ائستر ائکي گون اولسون، ائستر بئر آي، يا دا بئر ائل، بولود خيمه اوستونده دايانيب قالاندا، ائسرايئل اؤولادلاري دوشَرگه سالديقلاري يرده قاليب يولا دوشمزدئلر. لاکئن قالخان زامان يولا دوشَردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.22</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ربّئن امرئنه گؤره دوشَرگه سالارديلار و ربّئن امرئنه گؤره ده يولا دوشَردئلر. اونلار ربّئن ددئيئني موسايا امر اتدئيي کئمي ساخلايارديلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.23</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-8.html>&larr;</a>&nbsp;&nbsp;<font class=titleType><b>Numbers 9/36 </b></font>&nbsp;&nbsp;<a href=Simple-Numbers-10.html>&rarr;</a>
</td></tr></table>


</body></html>
