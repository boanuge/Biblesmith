<html><head><title>
Jeremiah 49/52 
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-48.html>&larr;</a>&nbsp;&nbsp;<font class=titleType><b>Jeremiah 49/52 </b></font>&nbsp;&nbsp;<a href=Simple-Jeremiah-50.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>عَمّون اؤولادلاري باره‌ده رب بله ديئر: "ائسرايئلئن مگر اوغوللاري يوخدور؟ مگر اونون وارئثي يوخدور؟ بس نه اوچون مولِک جادا صاحئب اولوب؟ نئيه اونون خالقي جاد شهرلرئنده ياشايير؟</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.1</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آمّا او گونلر گلئر کي، عَمّون اؤولادلارينين رَبّت شهرئنه دؤيوش نعره‌لري اشئتدئره‌جيم." رب بويورور. "رَبّت بئر خاراباليق قالاغي اولاجاق، اطرافينداکي قصبه‌لري يانديريلاجاق. سونرا ائسرايئل، اونو تورپاغيندان قووانلاري، قوواجاق." رب بله ديئر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.2</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"شئون ات، ای خِشبون، چونکي عاي شهري وئران اولوب. فرياد ادئن، ای رَبّت قيزلاري، چولا بورونوب ياس توتون؛ دووارلار آراسيندا اورا-بورا قاچين. چونکي مولِک کاهئنلر و باشچيلاري ائله بئرلئکده سورگونلويه گده‌جک.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.3</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>دره‌لرله نه اوچون فخر ادئرسن؟ ثمرلي اولان دره‌لرئنله؟ ای دؤنوک قيز! سن مال-دؤولتئنه اعتئماد ادئب ديئرسن: «اوستومه کئم گله بئلر؟!»</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.4</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>باخ، اطرافيندا اولانلارين هاميسيندان سنئن اوستونه دهشت گتئره‌جيم." قوشونلار ربّی اولان پروردئگار بويورور. "هامي او يان بو يانا قاچاجاق، قاچانلاري ييغان اولماياجاق.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.5</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>لاکئن بوندان سونرا اسئر اولونان عَمّون اؤولادلاريني. گری قايتاراجاغام." رب بويورور.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.6</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اِدوم باره‌ده قوشونلار ربّی بله ديئر: "تِيمان شهرئنده حئکمت مگر قالماييب؟ آغيلّي آداملارين نصئحتي مگر يوخ اولوب؟ اونلارين حئکمتي مگر سؤنوب؟</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.7</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>آرخايا دؤنون، قاچين، درئنلئکلره سيغينين، ای دِداندا ياشايانلار! چونکي عئسونو تنبه اتدئيئم واخت اونون باشينا فلاکت گتئره‌جيم.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.8</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اگر باغينا اوزوم ييغانلار گلسَيدئلر، مگر بئر نچه سالخيم بوراخمازديلار؟ اگر گجه اوغرولار گلسَيدئلر، مگر فقط اؤز ائسته‌دئکلرئني اوغورلامازديلار؟</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.9</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>لاکئن من عئسونو چيل-چيلپاق سويوندوراجاغام؛ اونون گئزلي يِرلرئني آشکار اده‌جيم، اِله کي، گئزلَنه بئلمه‌سئن. اؤولادلاري، قوحوم-قونشولاري هلاک اولاجاقلار، اؤزو ده آرتيق اولماياجاق.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.10</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اؤز يِتئملرئني بوراخ، اونلاري من ياشادارام. دول آروادلارين دا منه بِل باغلايا بئلرلر."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.11</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>رب بله ديئر: "اگر لايئق اولمايانلار، جزا کاساسي ائچمک مجبورئيّتئنده‌دئرلر، بس نئيه سن جزاسيز قالاسان؟ يوخ، جزاسيز قالماياجاقسان، بو کاسادان ائچمه‌لي‌سن."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.12</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>رب بويورور: "آديم آدينا آند ائچئرم کي، بوصرا خاراباليغا چِورئله‌جک، حيرت، روسوايچيليق، وئرانه‌لئک و لعنت هدفي اولاجاق؛ بوتون شهرلري ابده‌جک وئران قالاجاق.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.13</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ربدن بئر خبر اشئتمئشم: مئلّتلر آراسينا قاصئد گؤنده‌رئلئب کي، دسئن: «اِدوما هوجوم اتمک اوچون ييغيلين، دؤيوشه حاضيرلاشين!»</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.14</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>باخ، من سني مئلّتلر آراسيندا کئچئک اده‌جيم، ائنسانلار سنه خور باخاجاقلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.15</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سالديغين دهشت و اوره‌يئنده‌کي کئبئر سني آلداتدي. سن کي قايا چاتلاقلاري آراسيندا ياشاييرسان، تپه‌لرئن باشيني اؤز اَلئنده ساخلاييرسان. يوواني قارتال کئمي اوجالاردا قورسان دا، سني اورادان اِندئره‌جيم." رب بويورور.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.16</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>"اِدوم حيرت هدفي اولاجاق، اورادان کچن هر کس، بوتون يارالاريندان اؤتري، حيرت ائچئنده اونا فئت چالاجاق."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.17</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>رب ديئر: "سودوملا گوموراني و اطرافينداکي کَندلري نجه داغيتديم، اورادا دا کئمسه ياشاماياجاق، او يرده هچ کس ساکئن اولماياجاق.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.18</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>باخ، آصلان نجه اوردون چايينين کنارينداکي سيخ مِشه‌دن ياخشي سولانان اوتلاغا چيخيب گلئر، من ده اِدوملولاري بئر آندا اؤز يوردوندان قوواجاغام. سِچئلمئش اولان کئمدئر کي، اونو بو ائشه رهبر قويوم؟ منئم کئمئسي مگر وار؟ منئمله کئم موبارئزه اده بئلر؟ منئم قاباغيمدا دوران بئر چوبان مگر وار؟»</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.19</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بونا گؤره ده ربّئن اِدومون ضئدّئنه اولان فئکرئني، تِيماندا ياشايانلارين ضئدّئنه اولان مقصدئني اِشئدئن: سورونون لاپ کئچئکلري ده اسئر ادئله‌جک، خالقينا گؤره اِدوم اوتلاقلاريني صحرايا چِورئره‌جک.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.20</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>داغيلمالارينين گورولتوسوندن ير اوزو تئترَيه‌جک. قيشقيريقلارينين سَسي قيرميزي دهنزه‌جک اِشئدئله‌جک.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.21</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>باخ! بئر قارتال قالخيب اوستونه جوماجاق، بوصرا اوستونده قانادلاريني آچاجاق. او گون اِدوم دؤيوشچولرئنئن اوره‌يي دوغوش آغريسي چکن آروادين اوره‌يي کئمي اولاجاق.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.22</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بو سؤزلر دَمَشق باره‌ده‌دئر: "خَمات و اَرپاد اوتانيرلار، چونکي پئس خبر اشئدئبلر. اورَکلري اوزولوب. ساکئت دورمايان دهنز کئمي جوشوب ناراحاتديرلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.23</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>دَمَشق طاقتدن دوشوب، قاچماغا اوز قويوب، واهئمه اونو بورويوب؛ دوغان آرواد کئمي اونو سانجي و آغري توتوب.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.24</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>نجه اولدو کي، منی سِوئندئرَن، شؤهرتلي شهر ترک ادئلمه‌يئب؟</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.25</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بونا گؤره ده، جاوانلاري ميدانلاريندا يِره سَرئله‌جک. او گون بوتون دؤيوشچولري سوسدورولاجاق." قوشونلار ربّی بويورور.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.26</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>"دَمَشقئن دووارلارينا اود سالاجاغام، بِن-هَدادين سارايلاريني يانديريب محو اده‌جک"</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.27</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بابئل پادشاهي نِبوکَدنِصّرئن مغلوب اتدئيي قِدار و خاصور پادشاهليقلاري باره‌ده رب بله ديئر: "قالخين، قِدارا هوجوم ادئن، شرق خالقيني محو ادئن.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.28</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اونلارين چاديرلاريني و سورولرئني اَللرئندن آلاجاقلار؛ چادير پرده‌لري، بوتون اشيالاري و دَوه‌لري گؤتورولوب آپاريلاجاق. اونلارا «هر طرفدن دهشت!» ديئب باغيراجاقلار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.29</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>ای خاصوردا ياشايانلار، قاچين، اوزاقلاشين، درئنلئکلره سيغينين." رب بويورور. "چونکي بابئل پادشاهي نِبوکَدنِصّر سئزئن ضئدّئنئزه قصد قوروب، سئزئن ضئدّئنئزه تدبئر تؤکوب.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.30</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>قالخين، راحات و آسايئش ائچئنده ياشايان خالقين اوستونه هوجوم ادئن." رب بويورور. "اونلارين شهر دروازالاري و سورگولري يوخدور، خالقي دا تک باشينا ياشايير.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.31</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>دَوه‌لري قارت ادئله‌جک، سايسيز سورولري قنئمت آپاريلاجاق. کَکئل‌لرئني قيرخانلاري دؤرد طرفه سَپه‌لَيه‌جيم. هر ياندان باشلارينا فلاکت گتئره‌جيم." رب بويورور.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.32</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"خاصور چاقّال يوواسينا، ابدی وئرانه‌لئيه چِورئله‌جک. اورادا کئمسه ياشاماياجاق؛ او يرده هچ کس ساکئن اولماياجاق."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.33</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>يهودا پادشاهي صئدقئيانين پادشاهليغينين اوّلئنده، رب اِرِميا پيغمبره عِيلام باره‌ده بو سؤزلري نازئل اتدي:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.34</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"قوشونلار ربّی بله ديئر: «باخين، عِيلامين کامانيني، اَساس قووّه‌لرئني سينديراجاغام.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.35</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>عِيلام اوستونه گؤيلرئن دؤرد طرفئندن دؤرد کوله‌يي گتئره‌جيم، خالقيني دؤرد کوله‌يئن اَلئنه ورئب سَپه‌لَيه‌جيم. اِله بئر مئلّت اولماياجاق کي، عِيلام سورگونلري آرالارينا گتمه‌مئش اولسون.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.36</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>دوشمنلرئنئن قاباغيندا، جانلاريني آلماق ائسته‌ينلرئن قاباغيندا، عِيلامي دهشته سالاجاغام. باشلارينا فلاکت گتئرئب شئدّتلي قضبئمي ياغديراجاغام.» رب بويورور. «اونلاري يوخ ادنه قدر آرخالارينجا قيلينج گؤنده‌ره‌جيم.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.37</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>عِيلامدا تختئمي قوراجاغام، عِيلام پادشاهي ائله باشچيلاريني محو اده‌جيم.» رب بويورور.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.38</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>«لاکئن گله‌جکده عِيلامدان اسئر اولونانلاري گری قايتاراجاغام.» رب بويورور."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.39</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-48.html>&larr;</a>&nbsp;&nbsp;<font class=titleType><b>Jeremiah 49/52 </b></font>&nbsp;&nbsp;<a href=Simple-Jeremiah-50.html>&rarr;</a>
</td></tr></table>


</body></html>
