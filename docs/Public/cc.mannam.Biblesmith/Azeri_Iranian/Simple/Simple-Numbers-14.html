<html><head><title>
Numbers 14/36 
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-13.html>&larr;</a>&nbsp;&nbsp;<font class=titleType><b>Numbers 14/36 </b></font>&nbsp;&nbsp;<a href=Simple-Numbers-15.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بوتون جاماعات اوجا سَسله فرياد ادئب گجه بويو آغلاديلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.1</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بوتون ائسرايئل اؤولادلاري موسا و هارونون ضئدّئنه ديئندئلر؛ بوتون جاماعات اونلارا ددي: "کاشکي، مئصئر تورپاغيندا اؤلموشدوک! يا دا بو صحرادا اؤلموشدوک!</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.2</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>نه اوچون رب بئزي بو تورپاغا آپارير؟ يعني بئز قيلينلا قيريلاق؟ آروادلاريميز و اوشاقلاريميز تالان اولاجاقلار. مئصئره قاييتماق مگر بئزئم اوچون داها ياخشي اولمازدي؟»</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.3</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سونرا بئر-بئرلرئنه ددئلر: "اؤزوموزه باشچي سِچک و مئصئره قاييداق."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.4</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>او زامان موسا ائله هارون اورادا ييغيلميش بوتون ائسرايئل جاماعاتينين قاباغيندا اوزو اوسته يره دوشدولر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.5</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>نون اوغلو يوشَع و يِفونّه اوغلو کالئب کي، اؤلکه‌‌ني تجسّوس ادنلردن ائدئلر، پالتارلاريني جيرديلار؛</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.6</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بوتون ائسرايئل جاماعاتينا بله ددئلر: «تجسّوس اتمک اوچون ائچَرئسئندن کچدئيئمئز اؤلکه چوخ ياخشي بئر اؤلکه‌دئر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.7</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اگر رب بئزدن راضي اولسا، بئزي او اؤلکه‌يه آپاراجاق، سود و بال آخان تورپاغي بئزه وره‌جک.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.8</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>آنجاق ربّه عاصئلئک اتمه‌يئن. اؤلکه‌نئن خالقيندان قورخمايين، اونلاري مغلوب اده بئله‌رئک. اونلار آرتيق مودافئعه‌سئزدئرلر، و رب بئزئمله‌دئر. اونلاردان قورخمايين!»</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.9</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>لاکئن بوتون جاماعات "اونلاري داشا باسين!" دئيَنده ربّئن عئزّتي حوضور چاديريندا بوتون ائسرايئل اؤولادلارينا گؤروندو.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.10</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>رب موسايا بله ددي: "نه واختاجاق بو خالق منی ردّ اده‌جک؟ آرالاريندا اتدئيئم علامتلري گؤره-گؤره نه واختا قدر منه ائمان گتئرميه‌جکلر؟</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.11</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونلاري وبا ائله جزالانديرجاغام. اونلاري قوواجاغام. سندن اله بئر مئلّت تؤرده‌جيم کي، اونلاردان چوخ بؤيوک و گوجلو اولسون."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.12</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا ربّه ددي: "او زامان مئصئرلی‌لر اشئده‌جک، چونکي بو خالقي اونلارين آراسيندان قودرَتئنله سن چيخارتدين.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.13</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بونو اؤلکه‌نئن اهالئسئنه آنلاداجاقلار. اشئتدئلر کي، سن رب بو خالقين آراسينداسان. چونکي، يارب، سن اونلارلا اوزبه اوز گؤروشورسن، سنئن بولودون اونلارين اوستونده دورور. سن گوندوز بولود دئره‌يي و گجه آلوو دئره‌يي ائله اونلارا يول گؤرسدئرسن.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.14</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اگر بو خالقي بئر نفر کئمي اؤلدوره‌سن، سنئن شؤهره‌تئني اشئدن مئلّتلر بله دئيه‌جکلر:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.15</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>«رب بو خالقي صحرادا اؤلدوردو چونکی اونلاري آند ائچئب وعده وردئيي اؤلکه‌يه آپارا بئلمه‌دي.»</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.16</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>لاکئن ائندي، يالواريرام کي، پروردئگارين بؤيوک قودرتي گؤرسدئلسئن، نجه کي، سن ددئن:</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.17</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>«گِج قضبلَنَن، بول محبّتلي، تقصئري و عاصئلئيي باغيشلايان‌دير، لاکئن جزاسيز دا قويماز، آتالارين تقصئرئني اوچونجو-دؤردونجو نسله چکدئرَر.»</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.18</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>يالواريرام کي، مئصئردن چيخديقلاري گوندن بو گونه کئمي بو خالقي نجه باغيشلييبسان، اونلارين تقصئرئني بؤيوک محبّتئنه گؤره باغيشلا.»"</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.19</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>رب ددي: "سنئن خاهئشئنه گؤره باغيشلاديم،</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.20</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آمّا دوغوردان دا، نه قدر کي، وارام، بوتون ير اوزو ربّئن جلاليندان دولاجاق.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.21</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>دوغوردان دا بوتون بو آداملار کي، منئم جلاليمي و مئصئرده و صحرادا اتدئيئم علامتلري گؤروبلر، آمّا گئنه ده منی اون دفه ائمتاحانا چکئب و سَسئمه قولاق آسماييبلار،</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.22</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آتالارينا ورميه آند ائچئب وعده وردئيئم تورپاغي اصلا گؤرميه‌جکلر و منی ردّ ادنلرئن هچ بئري اوراني گؤرميه‌جک.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.23</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آنجاق قولوم کالئبده آيري روح وار. او بوتون قلبي ائله داليمجا گتدي. اونو، گَزدئيي تورپاغا آپاراجاغام و اونون نسلی اورايا وارئث اولاجاق.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.24</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>عَمالِقلی‌لر و کَنَعانليلار دره‌لرده ياشاييرلار. اونا گؤره صاباح قاييدين و قيرميزي دهنزئن يولو ائله صحرايا گدئن."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.25</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>رب موسا و هارونلا دانيشيب ددي:</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.26</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>"نه واختا قدر بو پئس جاماعات منئم ضئدّئمه شئکايت اده‌جک؟ ائسرايئل اوغوللارينين منه ديئنمه‌لرئني اشئتدئم.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.27</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اونلارا دِه کي، رب ديئر: «نه قدر کي، وارام، منئم ضئدّئمه ددئکلرئزئن عِينئسئني سئزه اده‌جيم.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.28</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>مِيئتلرئنئز بو صحرايا سَرئله‌جک. منئم ضئدّئمه شئکايت ادن ائيئرمي و اوندان يوخاري ياشدا اولوب سئياهييا آلينانلارين هاميسي صحرادا اؤله‌جکلر،</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.29</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سئز، ساکئن اده‌جَيئمه آند ائچدئيئم تورپاغا گئرميه‌جکسئنئز. اورايا فقط يِفونّه اوغلو کالئب و نون اوغلو يوشَع گئره‌جک.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.30</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>لاکئن "تالان اولاجاقلار" دِدئيئنئز اوشاقلارينيزي اورايا آپاراجاغام و سئزئن ردّ اتدئيئنئز اؤلکه‌ني اونلار تانيياجاقلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.31</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آمّا سئزه گلدئکده، مِيئتلرئنئز بو صحرايا سَرئله‌جک.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.32</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اؤولادلارينيز قيرخ ائل صحرادا چوبانليق اده‌جکلر. نه واختا قدر کي مِيئتلرئنئز صحرايا سَرئلمه‌يئب، سئزئن خَيانَتئنئزئن آجيسيني چکه‌جکلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.33</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اؤلکه‌ني تجسّوس اتدئيئنئز گونلرئن سايينا گؤره قيرخ گون، هر گون اوچون بئر ائل اولماقلا، قيرخ ائل تقصئرئنئزي چکه‌جکسئنئز و سئزدن اوز دؤندَردئيئمي بئله‌جکسئنئز.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.34</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>من رب ددئم: حقئقتن، منئم ضئدّئمه بئرلَشَن بو پئس جاماعاتا بله ده اده‌جيم. بو صحرادا اؤلوب تَلَف اولاجاقلار.»"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.35</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>او آداملار کي، موسا اونلاري اؤلکه‌يه تجسّوس اوچون گؤندرمئشدي، قاييديب اؤلکه حاقّيندا پئس خبر گتئردئلر و باعئث اولدولار کي، بوتون جاماعات ربّئن ضئدّئنه ديئنسئنلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.36</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اؤلکه حاقّيندا پئس خبر گتئرنلر ربّئن قاباغيندا وبادان اؤلدولر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.37</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اؤلکه‌ني تجسّوس اتمک اوچون گدنلردن فقط نون اوغلو يوشَع و يِفونّه اوغلو کالئب صاغ قالديلار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.38</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>موسا بو سؤزلري بوتون ائسرايئل اؤولادلاري ائله دانيشدي و خالق چوخ کَدَرلَندي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.39</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اونلار سحر تزدن قالخديلار و داغليغين اوجا تپه‌سئنه چيخيب ددئلر: "باخ، گوناه اتمئشئک، آمّا ائندي ربّئن وعده وردئيي يره چيخيريق."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.40</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا ددي: "نه اوچون ربّئن امرئنه ضئدّ چيخيرسينيز؟ بونو باجارا بئلمزسئنئز.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.41</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>دؤيوشه چيخمايين، چونکي رب آرانيزدا ديئل. مبادا دوشمنلرئنئزه مغلوب اولاسينيز.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.42</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>چونکي عَمالِقلی‌لر و کَنَعانليلار اورادا قاباغينيزداديرلار و قيلينجلا اؤله‌جکسئنئز؛ مادام کي ربّئن دالينجا گتمَکدن اوز دؤندَردئنئز، رب سئزئنله اولماياجاق.»</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.43</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آنجاق اونلار اؤزلرئنه اعتئماد ادئب داغليغين اوجا تپه‌سئنه چيخديلار. لاکئن نه ربّئن عهد سانديغي، نه ده موسا دوشَرگه‌دن آيريلدي.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.44</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>او زامان همئن داغليقدا ياشايان عَمالِقلی‌لر و کَنَعانليلار اِنئب اونلارا هوجوم اتدئلر و اونلاري خورما شهرئنه‌جک قوووب مغلوب اتدئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.45</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-13.html>&larr;</a>&nbsp;&nbsp;<font class=titleType><b>Numbers 14/36 </b></font>&nbsp;&nbsp;<a href=Simple-Numbers-15.html>&rarr;</a>
</td></tr></table>


</body></html>
