<html><head><title>
Numbers 16/36 
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-15.html>&larr;</a>&nbsp;&nbsp;<font class=titleType><b>Numbers 16/36 </b></font>&nbsp;&nbsp;<a href=Simple-Numbers-17.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>لاوي اوغلو، قوحات اوغلو، يئصحار اوغلو قورَخ رِعوبئن نسلئندن اِلئآب اوغوللاري داتانلا اَبئرام و پِلِت اوغلو اونلا بئرلئکده عمله گئرئب</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.1</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسانين ضئدّئنه عوصيان قالديرديلار. ائسرايئل اؤولادلاريندان جاماعات ائچئندن سِچئلمئش و آد قازانميش ائکي يوز اَلّي نفر جاماعات باشچيسي اونلارا قوشولدو.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.2</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بئرلئکده موسا و هارونون ضئدّئنه ييغيليب ددئلر: "آرتيق بَسدئر! چونکي بوتون جاماعات موقدّسدئر، هاميسي موقدّسدئر. رب ده اونلارين آراسيندادير. نه اوچون سئز اؤزونوزو ربّئن جاماعاتيندان اوستون توتورسونوز؟"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.3</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا بونو اشئدنده اوزو اوسته يره دوشدو.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.4</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سونرا قورَخله بوتون يولداشلارينا ددي: "سحر رب کئمئن اونا مخصوص اولاني، کئمئن موقدّس اولدوغونو گؤرسده‌جک و اونو اؤز حوضورونا آپاراجاق؛ حتّا کئمي سِچه‌جَيئني و اؤز يانينا آپاراجاغيني دا.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.5</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>ای قورَخ و بوتون يولداشلاري، بونو ادئن. اؤزونوز اوچون بوخوردانلار آلين؛</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.6</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>صاباح ربّئن حوضوروندا اونلارين ائچئنه کؤزَرمئش کؤمور و بوخور قويون. رب کئمي سِچسه، موقدّس اولان اودور. ای لاوي اؤولادلاري، آرتيق بَسدئر!"</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.7</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>موسا قورَخه بونو دا ددي: "ای لاوي اؤولادلاري، ائندي اشئدئن!</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.8</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>ائسرايئلئن تاريسي سئزي ائسرايئل جاماعاتيندان سِچئب اؤز حوضورونا گلمه‌يئنئز اوچون ائمکان ياراديب کي، ربّئن خيمه‌سئنده ائش گؤره‌سئنئز و جاماعاتين قاباغيندا دوروب اونلارا خئدمت اده‌سئنئز.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.9</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سني ای قورَخ، و بوتون لاوئلي قارداشلاريني حوضورونا گتئرئب. بو سئزه مگر آز گلئر؟ ائندي کاهئنلئيي ده ائسته‌يئرسئنئز؟</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.10</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>دِمه‌لي، سن و بوتون يولداشلارين ربّئن ضئدّئنه قالخيرسينيز. هارون کئمدئر کي، اونون ضئدّئنه ديئنئرسئنئز؟»</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.11</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا اِلئآب اوغوللاري داتاني و اَبئرامي چاغيرتديردي، آمّا اونلار ددئلر: "گلمَيه‌جَيئک!</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.12</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بئزي صحرادا اؤلدورمک اوچون سود و بال آخان اؤلکه‌دن چيخارتديغين بس ديئل، حله ائسته‌يئرسن اوستوموزه باشچيليق دا اده‌سن؟</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.13</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بوندان آيري، بئزي سود و بال آخان بئر اؤلکه‌يه گتئرمه‌دئن، بئزه نه زَمئلر ائرث وردئن نه ده اوزوم باغلاري. بو آداملاري مگر کور حساب ادئرسن؟ گلمَيه‌جَيئک!"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.14</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا چوخ قضبله‌نئب ربّه ددي: "اونلارين تقدئمئني قبول اتمه! اونلاردان بئر اِششَک بِله، آلماميشام و اونلارين هچ بئرئنه پئسلئک اتمه‌مئشم."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.15</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>موسا قورَخه ددي: "سن و بوتون يولداشلارين، صاباح ربّئن حوضوروندا اولون؛ هم سن، هم اونلار و هم ده هارون.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.16</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>هر بئرئنئز اؤز بوخوردانينيزي گؤتوروب اوستونه بوخور قويون. سونرا ائکي يوز اَلّي نفرئن هر بئري بوخوردان گؤتوروب ربّئن حوضورونا گتئرسئن. سن و هارون دا بوخوردانينيزي گتئرئن."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.17</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>هر کس اؤز بوخوردانيني گؤتوروب اوستونه کؤزَرمئش کؤمور و بوخور قويدو. سونرا موسا و هارونلا بئرلئکده حوضور چاديرينين گئرئشئنده دوردولار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.18</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بلجه قورَخ بوتون يولداشلاريني حوضور چاديرينين گئرئشئنه ييغدي کی، موسا ائله هارونا ضئدّ چيخسين. و ربّئن جلالي بوتون جاماعاتا گؤروندو.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.19</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>رب موسا و هارونلا دانيشيب ددي:</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.20</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"بو جاماعاتدان آيريلين کي، اونلاري بئر آن ائچئنده محو ادئم."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.21</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>لاکئن اونلار اوزو اوسته يره دوشدولر: "ای تاري، بوتون ائنسان روحلارينين تاريسي! بئر آدامين گوناهينا گؤره بوتون جاماعاتا مگر قضبله‌نئرسن؟"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.22</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>رب موسا ائله دانيشيب ددي:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.23</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"جاماعاتلا دانيشيب اونلارا دِه: «قورَخ، داتان و اَبئرامين مسکنلرئنئن اطرافيندان چکئلئن!»"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.24</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا قالخيب داتانلا اَبئرامين يانينا گتدي. ائسرايئلئن آغساقّاللاري دا اونون دالينجا گتدئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.25</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>موسا جاماعاتلا دانيشيب اونلارا ددي: "بو پئس آداملارين مسکنلرئندن اوزاقلاشين و اونلارا عاييد اولان هچ بئر شيه توخونمايين. يوخسا اونلارين بوتون گوناهلارينا گؤره سئز محو اونلارسينيز."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.26</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>هامي قورَخ، داتان و اَبئرامين مسکنلرئندن اوزاقلاشدي. داتانلا اَبئرام، آروادلاري، اوغوللاري و کؤرپه اوشاقلاري ائله چيخيب چاديرلارينين گئرئشئنده دوردولار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.27</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>موسا ددي: "بونونلا بئلرسئنئز کي، بوتون بو ائشلري گؤرميه رب منی گؤندرئب؛ اؤز باشيما بئر ائش گؤرمورم.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.28</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اگر بو آداملار هر کسئن اؤلدويو کئمي اؤلسه‌لر و يا هر کسئن باشينا گلن تجروبه‌لردن کچسه‌لر، اوندا رب منی گؤندرمه‌يئب.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.29</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>لاکئن اگر رب تزه بئر شي اتسه و ير آغزيني آچيب اونلاري و اونلارا عاييد اولان هر شيي اودسا و اونلار اؤلولر دئيارينا دئري-دئري اِنسه‌لر، آنلاياجاقسينيز کي، بو آداملار ربّي تحقئر ادئبلر."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.30</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا بوتون بو شيلري دا‌نيشيب قورتاراندا اونلارين آلتينداکي ير ياريلدي.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.31</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ير آغزيني آچدي، اونلاري، عايئله‌لرئني، قورَخه عاييد اولان بوتون آداملاري و بوتون ماللاريني اودّو.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.32</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بلجه اونلار و اونلارا عاييد اولانلارين هاميسي دئري- دئري اؤلولر دئيارينا اِندئلر. ير اوستلرئنه قاپاندي و جاماعات آراسيندان يوخ اولدولار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.33</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونلارين اطرافيندا اولان بوتون ائسرايئل اؤولادلاري اونلارين فريادلاريني اشئدنده قاچديلار، چونکي ديئردئلر: "يِر بئزي ده اودار!"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.34</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ربّئن حوضوروندان اود چيخدي و بوخور تقدئم ادن ائکي يوز اَلّي نفري محو اتدي.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.35</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سونرا رب موسا ائله دانيشيب اونا ددي:</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.36</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>"کاهئن هارون اوغلو اِلعازارا دِه کي، بوخوردانلاري اود آراسيندان گؤتورسون، چونکي موقدّسدئر. کؤزلري کَنارا داغيت.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.37</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بو آداملارين بوخوردانلاريندان کی، اؤز حياتي باهاسينا گوناه ادئبلر، قوربانگاه اوچون اؤرتوک اولاراق لؤوحه‌لر دوزلتسئنلر. چونکي بوخوردانلار ربّه تقدئم اولونوب و موقدّسدئرلر. قوي بونلار، ائسرايئل اؤولادلارينا علامت اولسون."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.38</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بلجه کاهئن اِلعازار يانديريلان آداملارين بورونج بوخوردانلاريني کی، تقدئم اتمئشدئلر، گؤتورودو. اونلاري دؤيدولر و اونلاردان قوربانگاهي اؤرتمک اوچون لؤوحه‌لر دوزلتدئلر</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.39</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>کي، ائسرايئل اؤولادلارينا بئر خاطئره اولسون و هارونون نسلئندن اولمايان هچ کس ربّئن حوضورونا گلئب بوخور يانديرماسين. اله کي، قورَخ و يولداشلاري کئمي اؤلمه‌سئن. نجه کي، رب اونا موسانين واسئطه‌سئله دمئشدي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.40</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>او گونون صاباحي ائسرايئلئن بوتون جاماعاتي موسا و هارونون ضئدّئنه ديئنئب ددئلر: «سئز باعئث اودونوز کی، ربّئن خالقي اؤلومه ورئلسئنلر.»</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.41</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>جاماعات موسايا و هارونا ضئدّ چيخماق اوچون ييغيليب حوضور چاديرينا طرف گِدنده، قَفلَتَن بولود چاديري بورودو و ربّئن جلالي گؤروندو.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.42</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>موسا و هارون حوضور چاديرينين قاباغينا گلدئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.43</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>رب موسا ائله دانيشيب اونا ددي:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.44</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"بو جاماعاتين آراسيندان چيخين کي، اونلاري بئر آندا محو اِدئم." موسا ائله هارون اوزو اوسته يره دوشدولر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.45</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>موسا هارونا ددي: "اؤز بوخوردانيني گؤتور، اوستونه قوربانگاهدان کؤزَرمئش کؤمور گؤتور و بوخورو اوستونه قوي. سونرا تز جاماعاتا آپار و اونلار اوچون کفّاره ات. چونکي رب قضبئني تؤکوب و وبا باشلانيب."</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.46</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>هارون موسانين ددئيي کئمي بوخورداني گؤتوردو و جاماعاتين آراسينا قاچدي. گؤردو کي، خالق آراسيندا وبا باشلاييب. بونا گؤره بوخورو تقدئم ادئب خالق اوچون کفّاره اتدي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.47</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>هارون اؤلولرله دئرئلر آراسيندا دوردو، اله کي، وبا داياندي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.48</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>قورَخ اَحوالاتيندان اؤلَنلردن آيري، وبادان اؤلَنلر اون دؤرد مئن يدّي يوز نفر ائدي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.49</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>وبا دايانديغينا گؤره هارون موسانين يانينا حوضور چاديرينين گئرئشئنه قاييتدي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.50</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-15.html>&larr;</a>&nbsp;&nbsp;<font class=titleType><b>Numbers 16/36 </b></font>&nbsp;&nbsp;<a href=Simple-Numbers-17.html>&rarr;</a>
</td></tr></table>


</body></html>
