<html><head><title>
Ezekiel 27/48 
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-26.html>&larr;</a>&nbsp;&nbsp;<font class=titleType><b>Ezekiel 27/48 </b></font>&nbsp;&nbsp;<a href=Simple-Ezekiel-28.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>منه ربّئن بو سؤزو نازئل اولدو:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.1</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"سن، ای بشر اوغلو، صور اوچون مرثئيه اوخويوب</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.2</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونا دِه کي، سن ای دهنز قاپيلاريندا يِرلَشَن، چوخلو ساحئل خالقي ائله تئجارت ادن شهر، پروردئگار رب بله ديئر: «ای صور، سن ددئن: ‹من گؤزل‌لئکده کامئلم.›</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.3</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سرحدلرئن دهنزئن قوينوندادير. سني تئکَنلر گؤزل‌لئيئني کامئل ادئبلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.4</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بوتون تاختالاريني صِنئرئن شام آغاجلاريندان دوزه‌لدئبلر. سنه دئرَک قاييرماق اوچون لوبناندان سئدر آغاجلاري گتئرئبلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.5</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>کورَکلرئني باشانين پاليد آغاجلاريندان قاييريبلار، دَکَلئني فئل دئشي ائله بَزه‌نَن، کئتّئم ساحئللرئندن گتئرئلَن سَرو آغاجلاريندان دوزه‌لدئبلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.6</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سنئن يِلکه‌نئن مئصئرئن ناخيشلي کتانيندان اولدو، اِله کي، سنئن بايراغين اولسون. تالوارين اِلئشا ساحئل‌لرئنئن لاجورد و ارغوان پارچالاريندان ائدي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.7</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>صئدوندا و اَروَدده ياشايانلار سنئن آوار چکَنلرئن ائدئلر. ای صور، سنده باجاريقلي آداملار وار ائدي، گَمئچئلرئن اونلاردان ائدي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.8</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>گَمئلرئنده‌کي ياريقلاري تعمئر ادنلر گِبَلئن تجروبه‌لي و باجاريقلي آداملاري ائدئلر. دهنزده‌کي بوتون گَمئلر و دهنزچئلر ماللاريني دَيئشمَک اوچون سنئن يانينا گلئردئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.9</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>فارس، لود و پوت عسگرلري سنئن قوشونوندا خئدمت ادئردي. قالخانلاريني، دَبئلقه‌لرئني دووارلاريندان آسيرديلار، سنه عظمت ورئردئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.10</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اَروَددن گلنلر و سنئن قوشونون هر طرفدن دووارلاريني قورويوردو. گَمّادلي‌لار بورجلرئنده گؤزَتچي ائدئلر. قالخانلاريني دووارلاريندان آسيرديلار؛ گؤزل‌لئيئني کامئل ادئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.11</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سنده هر جور مالين بول اولدوغو اوچون تَرشئش سنئنله تئجارت ادئردي، مال‌لارينين عوضئنه سنه گوموش، دمئر، قالاي و قورغوشون ورئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.12</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ياوان، توبال و مِشِک سنئنله تئجارت ادئردئلر؛ مال‌لارينين عوضئنه سنه قوللار و بورونج قابلار ورئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.13</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>بِيت‌توگَرما خالقي، مال‌لارينين عوضئنه سنه آت، دؤيوش آتي و قاطير ورئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.14</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>دِدان خالقي سنئنله تئجارت ادئردي، چوخلو ساحئل خالقي سنئن موشترئن ائدي، سندن آلديقلاري مالين عوضئنه فئل دئشي و آبنوس آغاجي ورئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.15</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سنئن شيلرئنئن چوخ اولدوغو اوچون اَرام سنئنله تئجارت ادئردي، مال‌لارينين عوضئنده سنه فئروزه، ارغواني قوماش، ناخيشلي پالتارلار، نازئک کتان، مَرجان و ياقوت ورئردئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.16</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>يهودا و ائسرايئل اؤلکه‌سي سنئنله تئجارت ادئردي، مال‌لارينين عوضئنه سنه مئنّئت بوغداسي، داري، بال، زيتون ياغي و بالزام ورئردئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.17</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سنئن شيلرئنئن چوخ اولدوغو اوچون، سنده هر جور مال بول اولدوغونا گؤره دَمَشق سنئنله تئجارت ادئردي، خِلبون شرابي، صَخار يونو ائله تئجارت ادئردي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.18</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>وِدان و اوزالدان گلن ياوان سنئنله تئجارت ادئردئلر. سنه گتئرئلَن ماللار آراسيندا ائشلَنمئش دمئر، دارچين و عطئرلي قاميش وار ائدي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.19</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>دِدان خالقي سنئنله تئجارت ادئب سنه يَهر اوچون قوماش ورئردئلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.20</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>عَرَبئستان و بوتون قِدار رهبرلری سنئن موشتري‌لرئن ائدي، قوزو، قوچ و اِرکَک کِچي ائله سنئنله تئجارت ادئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.21</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>شِبا و رَعما تاجئرلري سنئنله تئجارت ادئردي. مال‌لارينين عوضئنه سنه هر جور دَيَرلي عطرئيّات، قئيمتلي داشلار و قيزيل ورئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.22</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>خاران، کَنّه، عَدن، سَبا تاجئرلري، آشور و کَلمَد سنئنله تئجارت ادئردئلر،</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.23</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونلار بازارلاريندا گؤزل پالتار، لاجورد قوماش، ناخيشلي پالتارلار، سيخ توخونموش، ائپلري باغلانميش رنگلي خالچالارلا سنئنله تئجارت ادئردئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.24</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>تَرشئش گَمئلري سنئن ماللاريني داشيدي. دهنزئن قوينوندا بؤيوک يوکله دولو ائدئن. سن چوخ شؤوکتلي ائدئن.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.25</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>آوار چکَنلرئن سني آچيق دهنزلره چيخارتديلار، آنجاق شرق يِلي دهنزئن قوينوندا سني پارچالادي.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.26</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>گَمئن قضايا توتولدوغو گون وار-دؤولتئن، ماللارين، تئجارت شيلرئن، گَمئچئلرئن، سوکانچيلارين، ياريقلاريني تعمئر ادنلرئن، تئجارت شرئکلرئن، بوتون دؤيوشچولرئن-ائچئنده اولان بوتون جاماعات دهنزئن درئنلئکلرئنه باتاجاق.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.27</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>سوکانچيلارين فرياديندان دهنزئن ساحئللري تئترَيه‌جک.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.28</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>آوار چکَنلرئن هاميسي گَمي‌لرئني ترک اده‌جکلر، گَمئچئلرله سوکانچيلارين هاميسي گَمئلرئندن دوشوب قورودا داياناجاقلار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.29</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اوجا سَسله سَسلرئني سنه اشئتدئره‌جکلر، آجي-آجي فرياد اده‌جکلر. باشلارينا تورپاق سَپه‌لَيه‌جکلر، کولده اِشه‌لَنه‌جکلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.30</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سنئن اوچون ساچلاريني اولگوجله قيرخاجاقلار، چولا بورونه‌جکلر. سنئن اوچون آجي-آجي آغلاييب ياس توتاجاقلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.31</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ياسلاريندان سنئن اوچون مرثئيه اوخويوب بله دئيه‌جکلر: ‹دهنزئن اورتاسيندا صور شهري کئمي سوسدورولان بئر شهر مگر وار، گؤره‌سن؟›</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.32</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>مال‌لارين دهنزئن او تايينا چاتاندا چوخلو خالقي دويدوروردون. بؤيوک وار-دؤولتئنله، مالينلا دونيا پادشاهلاريني ثروت صاحئبي ادئردئن.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.33</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ائندي کي، دهنزده، سولارين درئنلئيئنده سينيبسان، مال-دؤولتئن و بوتون جاماعاتين سنئنله بئرلئکده باتيب.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.34</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ساحئل‌لرده ياشايانلارين هاميسي باشينا گلنلردن حيرته دوشوبلر. اونلارين پادشاهلارينين توکلري بئز-بئز اولوب، پرئشانديرلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.35</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>مئلّتلرئن آراسينداکي تاجئرلر سنه گؤره فئت چاليرلار؛ عاقئبتئن دهشتلي اولوب، سن ابده کئمي يوخ اولاجاقسان.»"</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.36</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Ezekiel-26.html>&larr;</a>&nbsp;&nbsp;<font class=titleType><b>Ezekiel 27/48 </b></font>&nbsp;&nbsp;<a href=Simple-Ezekiel-28.html>&rarr;</a>
</td></tr></table>


</body></html>
