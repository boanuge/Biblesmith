<html><head><title>
Numbers 5/36 
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-4.html>&larr;</a>&nbsp;&nbsp;<font class=titleType><b>Numbers 5/36 </b></font>&nbsp;&nbsp;<a href=Simple-Numbers-6.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سونرا رب موسا ائله دانيشيب اونا ددی:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.1</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"ائسرايئل اؤولادلارينا امر ات کي، بوتون جوذاملي‌لاري ، بدن آخينتيسي اولانلاري، و مِيئتدن نجئسله‌نَن هر کسي دوشَرگه‌دن چيخارتسينلار.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.2</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>هم کئشئلري دوشَرگه‌دن چيخارت، هم ده آروادلاري. اونلاري اِشئيه چيخارت کي، آراسيندا اولدوغوم دوشَرگه‌لرئني نجئس اتمه‌سئنلر."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.3</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>ائسرايئل اؤولادلاري بله اتدئلر و اونلاري دوشَرگه‌دن چيخارتديلار. رب موسايا نجه دمئشدي، ائسرايئل اؤولادلاري اله ده اتدئلر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.4</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>رب موسا ائله دانيشيب اونا ددی:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.5</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>"ائسرايئل اؤولادلارينا دِه: «ائنسانلارين ائشلَتدئيي گوناهلاردان بئرئني ادن هر کئشي يا دا آرواد ربّه خَيانت ادئر و تقصئرکاردير.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.6</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>قوي او، ائشلَتدئيي گوناهلاري اعتئراف اتسئن و تقصئرئنئن عوضئني بِشده بئرئني علاوه ادئب، قاباغيندا تقصئرکار اولان آداما ورسئن.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.7</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اگر او آدامين هچ قوحومو يوخدور کي، تقصئرکار آدام اونا تقصئرئنئن عوضئني وره بئلسئن، ورئله‌جک عوض گرک ربّه ورئلسئن؛ بو عوض، تقصئرکار اوچون ورئلدئيي کفّاره قوچلا بئرلئکده کاهئنئنکي اولسون.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.8</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>ائسرايئل اؤولادلارينين کاهئنه تقدئم اتدئکلري بوتون موقدّس اَعانه‌لر ده کاهئنه مخصوصدور.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.9</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بلجه هر کسئن اؤزو اوچون تقدئس اتدئيي اشيالار اؤزونه مخصوصدور، آمّا کاهئنه نه ورسه، کاهئنه عاييددئر.»"</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.10</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سونرا رب موسا ائله دانيشيب اونا ددی:</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.11</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"ائسرايئل اؤولادلاري ائله دانيشيب اونلارا دِه: «اگر بئر کئشئنئن آروادي اَيري يولا دوشوب اونا خَيانت اتسه،</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.12</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>و آيري کئشي ائله ياخينليق ادئب بو جئنسي رابئطه‌ني اَرئندن گئزلَتسه و بلجه آروادينين خَيانتي اورتايا چيخماسا، گرچي اؤزونو نجئس اتدئيي حالدا اونون ضئدّئنه هچ بئر شاهئد يوخدور، عمل اوستونده ده توتولماييب،</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.13</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اَري حسودلوق ادئب نجئس ائش گؤرَن آرواديندان شوبهه‌لَنمَيه باشلايارسا و يا آروادي نجئس ائش گؤرمه‌دئيي حالدا گئنه ده حسودلوق ادئب اوندان شوبهه‌لَنَرسه،</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.14</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>کئشي آرواديني کاهئنئن يانينا آپارسين و آروادي اوچون اِفانين اوندا بئري قدر آرپا اونو تقدئم اتسئن. اونون اوستونه نه ياغ تؤکسون، نه ده کوندور قويسون، چونکي بو حسودلوق اوچون تاخيل تقدئمدئر. تقصئرکارليغي خاطيرلادان خاطئره تقدئمدئر.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.15</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>کاهئن آروادي ياخين گتئرئب ربّئن حوضوروندا دوردورسون؛</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.16</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>گئل قابا موقدّس سو آلسين و موقدّس خيمه‌نئن دؤشَمه‌سئندن توز گؤتوروب، سويا سالسين.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.17</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>کاهئن آروادي ربّئن قاباغيندا دايانديريب، اونون ساچيني داغيتسين. خاطئره تقدئمئني کي، حسودلوق اوچون تاخيل تقدئمي‌دئر، اونون اللرئنه قويسون. آمّا کاهئنئن الئنده لعنت گتئرن آجي سو گرک اولسون.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.18</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>کاهئن آروادا آند ائچدئرئب دِسئن: ‹اگر هچ کئشي سنئنله ياخينليق اتمه‌يئب، اگر اَرئنئن نئکاهي آلتيندا اولاراق اَيري يولا دوشوب نجئسلئک اتمه‌يئبسن، لعنت گتئرن بو آجي سو سنه ضرر وورماسين.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.19</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>لاکئن اگر اَرئنئن نئکاهي آلتيندا اولاراق اَيري يولا دوشوبسن، و اؤزونو نجئس ادئب اَرئندن باشقا آيري بئر کئشي ائله ياخينليق ادئبسن›</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.20</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>(اوندا کاهئن آروادا لعنت آنديني ائچدئرئب بله دسئن): ‹رب سني خالقينين آراسيندا لعنت و آندا دوچار اتسئن، سنئن بطنئني سونسوز ادئب قارنيني شئشئرتسئن.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.21</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>لعنت گتئرن بو سو سنئن بدنئنه گئرسئن و قارنيني شئشئردئب بطنئني سونسوز اتسئن.› و آرواد دسئن: ‹آمئن، آمئن!›</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.22</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سونرا کاهئن بو لعنتلري بئر طومارا يازسين و آجي سودا ائسلاتسين.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.23</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>سونرا لعنت گتئرن آجي سويو آروادا ائچئرتسئن. لعنت گتئرن سو اونون ائچئنه گئره‌جک و آجي اولاجاق.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.24</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>کاهئن حسودلوق اوچون تاخيل تقدئمئني آروادين الئندن آلسين و ربّئن حوضوروندا يِلله‌دئکدن سونرا قوربانگاها گتئرسئن.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.25</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>خاطئره تقدئمي اولاراق تاخيل تقدئمئندن اوووج دولوسو گؤتورسون و قوربانگاهدا توستوله‌دئب يانديرسين، سونرا دا آروادا سويو ائچئرتسئن.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.26</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>آروادا سويو ائچدئکدن سونرا اگر اؤزونو نجئسله‌يئب اَرئنه خَيانت اتمئشسه، لعنت گتئرن او سو اونون ائچئنه گئره‌جک و آجيليق وره‌رک؛ قارني شئشه‌جک، بطني سونسوز اولاجاق و اؤزو خالقينين آراسيندا لعنتلَنه‌جکدئر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.27</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اگر آرواد نجئسلئک اتمه‌يئب و پاکديرسا، جزاسيز اولاجاق و اوشاق دوغا بئله‌جکدئر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.28</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>حسودلوغا عاييد اولان قانون بله‌دئر: بئر آرواد اَري ائله نئکاهدا اولاراق اَيري يولا دوشوب نجئس اولاندا</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.29</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>و يا بئر کئشي حسودلوق ادئب آرواديندان شوبهه‌لَنَنده کاهئن آروادي ربّئن حوضوروندا دايانديرسين و اونا بوتون بو قانوني ائجرا اتسئن.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.30</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>کئشي تقصئردن آزاد اولاجاق، آمّا او آرواد اؤز تقصئرئنئن جزاسيني چکه‌جکدئر.»"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.31</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Numbers-4.html>&larr;</a>&nbsp;&nbsp;<font class=titleType><b>Numbers 5/36 </b></font>&nbsp;&nbsp;<a href=Simple-Numbers-6.html>&rarr;</a>
</td></tr></table>


</body></html>
