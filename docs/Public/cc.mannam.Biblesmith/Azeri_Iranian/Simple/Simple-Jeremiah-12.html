<html><head><title>
Jeremiah 12/52 
</title><meta name='generator' content='Seung-Hwa Chung'>
<meta http-equiv='Content-Type' content='text/html;charset=UTF-8'>
<link href='../../font.css' rel='stylesheet' type='text/css'/>
<style type='text/css'>
.titleType { font-size: 10pt; font-weight: bold; line-height: 10pt; color: green; }
.verseType { font-size: 7pt; font-weight: bold; line-height: 10pt; color: #008800; }
.textType { font-size: 10pt; font-weight: normal; line-height: 17pt; color: #090019; }
a:link {font-size:12pt; font-weight: bold; color: blue; text-decoration:none}
a:visited {font-size:12pt; font-weight: bold; color: blue; text-decoration:none}
a:active {font-size:12pt; font-weight: bold; color: blue; text-decoration:none}
a:hover {font-size:12pt; font-weight: bold; color: red; text-decoration:none}
</style>

</head><body style='font-size:73.5%;'>

<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-11.html>&larr;</a>&nbsp;&nbsp;<font class=titleType><b>Jeremiah 12/52 </b></font>&nbsp;&nbsp;<a href=Simple-Jeremiah-13.html>&rarr;</a>
</td></tr></table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اگر سنئنله موباحئثه اِتسَم، سن حاقلي چيخارسان، يارب. لاکئن گئنه ده عدالت باره‌ده سنئنله دانيشماق ائسته‌يئرم. نه اوچون پئس آداملار عمل‌لرئنده اوغور قازا‌‌نيرلار، بوتون خائنلر دئنج ياشاييرلار؟</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.1</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونلاري سن اَکئبسن، کؤک ده ساليبلار، بؤيويورلر، بار دا وردئلر. سن اونلارين دئل‌لرئنه ياخينسان، آمّا اورَکلرئندن اوزاقسان.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.2</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آمّا منی، يارب، سن تاني‌ييرسان، منی گؤرورسن؛ اوره‌يئمئن سنه اولان دوشونجه‌لرئني ائمتاحان ادئرسن. اونلاري قوربانليق قويون کئمي آيير، هلاک گونو اوچون حاضيرلا.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.3</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>نه واختا قدر اؤلکه ياس توتاجاق، بوتون چؤل اوتلاري قوروياجاق؟ اورادا ياشايانلارين پئسلئيي اوزوندن حيوانلار و قوشلار محو اولوبلار. چونکي ائنسانلار ديئبلر: "تاري عاقئبتئمئزي گؤرميه‌جک."</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.4</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>"ای اِرِميا، اگر سن پئيادالارلا قاچاندا يورولدون، آتلارلا نجه قاچا بئلرسن؟ اگر اَمئن-آمانليق اولان تورپاقدا ييخيلاسان، اوردون چايينين کنارينداکي سيخ مِشه‌ده نه اده‌جکسن؟</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.5</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>حتّا اؤز قارداشلارين-آتا اِوئن ده سنه خيانت ادئبلر، اونلار دا سنئن دالينجا اوجادان باغيريبلار. سنه ياخشي سؤزلر دِسه‌لر ده، اونلارا ائنانما.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.6</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اِوئمي ترک اتمئشم، ائرثئمي اَلدن ورمئشم، جانيمين سِوگئلئسئني دوشمن اَلئنه تسلئم اتمئشم.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.7</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>ائرثئم منئم اوچون مِشه‌ده‌کي آصلان کئمي اولوب. اوستومه نعره چکئب؛ بونا گؤره ده اوندان نئفرت اتمئشم.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.8</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>ائرثئم منئم اوچون مگر آلابَزَک ييرتيجي قوش کئمي‌دئر؟ مگر هر طرفدن ييرتيجي قوشلار اونون اوستونه تؤکولورلر؟ گدئن، بوتون وحشي حيوانلاري ييغين، يِيئب-قورتارماق اوچون اونون اوستونه گتئرئن.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.9</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>بئر چوخ چوبان اوزوم باغيمي وئران ادئب، زَمئمي تاپدالاييب اَزئبلر، سِوئملي زَمئمي بوش چؤله چِوئرئبلر.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.10</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونو خارابا قويوبلار، خاراباليق ائچئنده حوضورومدا ماتم توتوب. بوتون اؤلکه وئران قاليب، لاکئن هچ کسئن وِجئنه ديئل.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.11</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>چؤلده‌کي بوتون چيلپاق تپه‌لره محو ادنلر گلئب، چونکي اؤلکه‌نئن بئر اوجوندان او بئري اوجونا قدر ربّئن قيلينجي قيريب-تؤکور. هچ کئم اوچون اَمئن-آمانليق قالمير.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.12</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>اونلار بوغدا اَکئبلر، لاکئن تئکان بئچئبلر. زحمت چکئبلر، آمّا خيئر گؤرمه‌يئبلر. ربّئن آلوولانان قضبئندن اؤتري، محصول‌لارينيزدان اوتانين!"</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.13</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>رب بله ديئر: "بوتون پئس قونشولاريما گلئنجه، اونلارا کي، خالقيم ائسرايئله ائرث اولاراق وردئيئم مولکه توخونورلار، من اونلاري تورپاقلاريندان چيخارديب آتاجاغام، اونلارين آراسيندان يهودا نسلئني ده چيخارديب آتاجاغام.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.14</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#FFFFFF>
<tr><td valign=top align=right><font class=textType>آمّا اونلاري چيخارديب آتديقدان سونرا، گئنه اونلارا رحم اده‌جيم. هر کَسي اؤز ائرثئنه، اؤز مولکونه قايتاراجاغام.</font></td><td width=10 bgcolor=#FFFFFF></td><td width=33 valign=top align=left bgcolor=#FFFFFF><font class=verseType>&nbsp;.15</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>اگر اونلار خالقيمين يوللاريني حقئقتن اؤيرَنسه‌لر؛ خالقيما بَعَل آدي ائله آند ائچمه‌يي اؤيرَتدئکلري کئمي، «وار اولان ربّه آند اولسون» ديئب منئم آديملا آند ائچسه‌لر، او زامان خالقيمين آراسيندا برقرار اولاجاقلار.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.16</font></td></tr>
</table>
<table border=0 cellpadding=0 cellspacing=0 width=99% valign=top bgcolor=#F9FFFF>
<tr><td valign=top align=right><font class=textType>آمّا اگر قولاق آسماسالار، او زامان بله بئر مئلّتي کؤکوندن بوسبوتون چيخارديب، يوخ اده‌جيم" رب بله بويورور.</font></td><td width=10 bgcolor=#F9FFFF></td><td width=33 valign=top align=left bgcolor=#FFFFFF><font class=verseType>&nbsp;.17</font></td></tr>
</table>

<hr width=99%>
<table border=0 cellpadding=0 cellspacing=0 width=99% valign=top bgcolor=#FFFFFF><tr align=center><td>
<a href=Simple-Jeremiah-11.html>&larr;</a>&nbsp;&nbsp;<font class=titleType><b>Jeremiah 12/52 </b></font>&nbsp;&nbsp;<a href=Simple-Jeremiah-13.html>&rarr;</a>
</td></tr></table>


</body></html>
